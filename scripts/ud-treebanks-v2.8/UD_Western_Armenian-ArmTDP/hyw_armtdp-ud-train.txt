Իրիկուն էր, այն գեղեցիկ իրիկուններէն մէկը որք Զուիցերիոյ միայն յատուկ են երբ
արեւը դեռ հազիւ կորսուած ձիւնապատ գագաթներու ետին, երկինքը կը բոցավառի եւ
խորհրդաւոր ստուերներ կը նետուին խորունկ հովիտներու ծոցը։ 

Ամարանոցը շրջապատող անտառակին մէջ կը խաղար բարակ հով մը, ու եղեւնիներու անուշ
բուրումէն արբեցած կարծես՝ pensionnaireները թեւ թեւի իրենց երեկոյեան պտոյտը
կ՚ընէին մեղկօրէն, ծառուղիներուն երկայնքը։ 

Ամէն ազգէ եւ ամէն հասակէ անձեր կային անոնց մէջ, ու բոլորն ալ՝ պահ մը թողած մեծ
քաղաքներու աղմկալից միջավայրը՝ եկած էին հոն մաքուր օդ շնչելու, կազդուրուելու եւ
մոռնալու համար պահ մը կեանքի բոլոր հոգերը։ 

Եւ իրաւ, կարելի չէ երեւակայել կեանք մը աւելի հանգստաւէտ ու աւելի հաճելի, քան այն
զոր մարդ կը վարէ այսպիսի ամարանոցներու մէջ, — գիւղագնացութեան հիանալի վայրեր,
ուր էդիքէդը, հարստութիւնը, դիրքը կը կորսնցնեն իրենց նշանակութիւնը։ Ու շնորհիւ
այս հանգամանքներուն, մտերմութիւնը խիստ շուտ կը հաստատուի հոն այնքան այլազան
անձերու մէջ, եւ կեանքը անուշ երազի մը պէս կ՚անցնի։ Ամէն ոք իր սիրած կերպով կրնայ
զբօսնուլ հոն, յանդուգն վերելքներու վարժուողներ՝ սպիտակահեր լեռները ունին քանի մը
ժամ հեռուն. բանաստեղծութիւն սիրողները՝ անտառակներուն մէջ կ՚երթան երազել. իսկ
աւելի ծոյլերը պարտէզին հովանուտ ծառերուն տակ կը խօսակցին կամ կը կարդան։ 

Ու իրիկունը, ընթրիքի ատեն, աննկարագրելի աղմուկ մը կը տիրէ ճաշասրահին մէջ, ուր
բազմաթիւ լեզուներ իրարու կը խառնուին՝ տարօրինակ ներդաշնակութիւն մը յօրինելով։ 

Բայց ամէնէն աղուոր ժամերը երեկոյթներն են հոն, որոնց միջոցին զաւեշտական
արտասանութիւնները, սալօնի սրամիտ խաղերը, բռնայանգ ոտանաւորները իրարու կը
յաջորդեն եւ ասոնց բոլորէն յետոյ կու գան պարերը, որոնք կը տեւեն յաճախ մինչեւ
առաւօտ։ 

Այդ իրիկունը տարազաւոր պարահանդէս (bal costumé) պիտի տրուէր ամարանոցի ընդարձակ
սրահին մէջ։ Այս առթիւ շրջակայ օթէլներէն եւս հրաւիրուած էին շատ մը ընտանիքներ ու
սալօնին խտղտեցնող լոյսերուն տակ կը սկսէին ցուցադրուիլ արդէն խայտաճամուկ
զգեստները։ 

Դաշնակին առջեւ՝ Սպանուհիի տարազով խիստ գեղեցիկ կին մը ստեղնաշարին հետ կը խաղար։
Այս տիկինը երկու շաբաթէ ի վեր արդէն կը գտնուէր հոն, բայց երբեք կարելի չէր եղած
գիտնալ թէ ո՞վ էր ան եւ ո՞ւրկէ կու գար։ Այցելուներու տոմարին մէջ ստորագրած էր
«Տիկին Վիլանի», անուն մը որ հաւանաբար շինծու պիտի ըլլար։ 

Սրահը լեցուն էր հիմայ. երբ դաշնակահար օրիորդը՝ տետրակները թեւին տակ՝ գնաց նստիլ
կլորակ աթոռին վրայ, ներս մտաւ երիտասարդ մը, ԺԷ. դարու ֆրանսական տարազով, որ
հիանալի կերպով կը վայլէր իր նուրբ հասակին։ 

Երիտասարդ Ռուսահայ մըն էր, Վահրամ Տիգրանեան, գեղարուեստից ուսանող Լօզանի
համալսարանին մէջ։ Ամառուան արձակուրդները սկսելուն պէս՝ բաժնուած էր ան իր բոլոր
բարեկամներէն ու ընկերներէն եւ ուղղակի հոն գացած ուր ժամանակէ մը ի վեր կը գտնուէր
արդէն իր մտածումներու առարկան. Միս Իրմա Ք…, Սկովտացի գեղեցիկ օրիորդ մը։ 

Շատ ուշ ճանչցած էր զայն, տարեշրջանի վերջին ամիսներուն մէջ, երբ իրիկուն մը
ուսանողական երեկոյթ կը տրուէր կարօտ ընկերներու ի նպաստ։ Ու իր մինչեւ այն ատեն
կոյս մնացող սիրտը սկսած էր բաբախել այդ աղջկան համար։ 

Այդ առաջին հանդիպումէն վերջ, տեսած էր զայն պտոյտներու միջոցին լճին եզերքը, բայց
շատ քիչ անգամ համարձակած էր խօսակցելու անոր հետ, — հակառակ իր քսաներկու
գարուններուն՝ տեսակ մը մանկական սիրտ կը կրէր ան, վարանոտ եւ ամչկոտ։ 

Յեղաշրջում մը տեղի ունեցած էր յանկարծ իր բնաւորութեանը մէջ, յաճախ մելամաղձոտ
վայրկեաններ կ՚ունենար, բան մը զոր իր ընկերները չափազանց աշխատութեան կը
վերագրէին. մէկու մըն ալ մտքէն չէր անցներ սիրային պատճառ մը փնտռել այդ
փոփոխութեան մէջ, նկատելով որ Տիգրանեան անտարբեր եղած էր միշտ կիներու հանդէպ։ 

Եւ երբ որոշած էր երթալ գտնել Միս Իրման ամարանոցին մէջ՝ միտքը դրած էր հաղորդել
անոր իր զգացումները, յայտնել անոր իր սէրը, որ թաքուն վշտի մը պէս կը ծանրանար իր
հոգիին ու ամբողջ էութեանը վրայ։ Բայց անգամ մը դէմ առ դէմ օրիորդին հետ՝ իր
վարանումները վերսկսած էին դարձեալ. կը վախնար որ արժանի չըլլար օրիորդին, կը
վախնար մանաւանդ մերժումէն, ո՜հ, մանաւանդ մերժումէն։ 

Այն իրիկունը երբ պարերը սկսան եւ ինք առաջին վալսին Միս Իրման engager ըրաւ, իր
երկբայութեանց մէջ այնպէս կարծեց թէ օրիորդը քաղաքավարութեան համար միայն
կ՚ընդունէր իր հրաւէրը։ Ու Տիգրանեան պահ մը երջանիկ այդ նազելի աղջիկը իր թեւը
ունենալուն՝ այնքան շնորհալիօրէն պարեց եւ այնքան ոգեւորուած որ քիչ յետոյ բոլոր
միւսները մէկ կողմ շարուեցան՝ միայն այդ զոյգը դիտելու համար։ 

Դաշնակը կեցաւ։ Տիգրանեան երազէ մը սթափածի պէս՝ ցնցուեցաւ յանկարծ եւ Սկովտուհին
իր տեղը առաջնորդեց անվերջ շնորհաւորութեանց եւ կեցցէներու մէջ։ Ու ինք՝ այս
խանդավառութեանց հանդէպ անտարբեր՝ ինկաւ աթոռի մը վրայ, յուզումէն ընկճուած, տարտամ
ժպիտով մը պատասխանելով կանանց եւ օրիորդներու փաղաքշական խօսքերուն։ Ուրիշ մը պիտի
փառաւորուէր այն դարպասներէն որոնք կ՚ըլլային իր շուրջը, բայց ան նեղութիւն զգաց,
սրահին աղմկալից միջավայրը ճնշեց իր հոգին, ու պահ մը առանձին երազելու համար
պարտէզ իջնել ուզեց եւ դէպի դուռը ուղղուեցաւ։ 

Բայց Տիկին Վիլանի, երիտասարդին վրայ սքանչացողներէն մէկը, որ անոր բոլոր
շարժումները աչքէ չէր փախցուցած՝ կանխեց զայն քովնտի դռնէ մը եւ մութին մէջ ջղային
թափով մը տղուն ձեռքը սեղմելով, փսփսաց ականջին. 

— Այնքան աղուոր ըլլալ եւ այնքան պա՜ղ… 

Այն միջադէպերը որոնք պատահեցան պարահանդէսին յաջորդող օրերուն մէջ. ցոյց տուին որ
Տիկին Վիլանի զարնուած էր աղուոր հայ երիտասարդին ու ծրագիրներ կը կազմէր այդ տղան
ալ ծուղակը ձգելու եւ կաշկանդելու այնքան ուրիշներու պէս, որոնք գեղեցիկ կիներու
քմահաճոյից զոհերը կ՚ըլլան միշտ։ Եթէ միակ խոչընդոտ մը կար իրեն համար, ան ալ Միս
Իրման էր, որուն հանդէպ երիտասարդին ունեցած համակրութիւնը չէր վրիպած այդ խորամանկ
կնոջ աչքէն. բայց ինք՝ վստահ իր հրապոյրներուն վրայ՝ կը յուսար ոչնչացնել տղուն պաղ
վերաբերումը եւ յաղթանակը տանիլ վերջապէս։ 

Օր մը, կէս օրէ վերջ, բոլոր pensionnaireները պտոյտի ելած էին։ Տիգրանեան իր
սենեակը առանձնացած՝ նամակներ գրած էր երեք ժամ անընդհատ. ու երբ իրիկուան կողմ
պարտէզ իջաւ, Տիկին Վիլանին տեսաւ հոն միս մինակ, հիանալի կերպով հագնուած՝ կարծես
այցելուի մը սպասելով։ 

— Կը կարծէի թէ դուք ալ դուրս ելած էք, Պ. Տիգրանեան, ըսաւ կինը, երբ երիտասարդը
բարեւեց զինքը, բայց կը տեսնեմ որ մեր ճաշակները կը յարմարին իրարու… 

— Շատ զբաղած էի, Տիկին, եւ թէեւ ուշ է ժամանակը, բայց կը խորհիմ պտոյտ մը ընել
մինչեւ գետեզրը։ 

— Լաւ գաղափար։ Սիրով կ՚ընկերանամ ձեզ, եթէ անհաճոյ չէք գտներ ընկերակցութիւնս… 

— Քա՛ւ լիցի, Տիկին։ 

Ու ամարանոցէն դուրս ելան։ 

Տիկին Վիլանի շատ զուարթ կ՚երեւար այդ օրը եւ նրբամիտ դարձուածքներով կը ջանար
հետզհետէ աւելի մտերմական դարձնել սկսուած խօսակցութիւնը։ Բայց Տիգրանեան՝
բոլորովին տարբեր մտածումներու մէջ խորասուզուած՝ անքաղաքավար չըլլալու համար միայն
տարտամ պատասխաններ կու տար անոր։ 

Վայրկեաններ կ՚ըլլային ուր կը քալէին անխօս։ Ու այդ լռութեանց յաջորդող
խօսակցութեան սրամիտ դարձուածներուն ատեն, զորս Տիկինը կը գտնէր՝ երիտասարդը կը
ցնցուէր յանկարծ ու բռնազբօսիկ ժպիտ մը իր շրթներուն վրայ կը ձեւանար ակամայ։ 

Տիկին Վիլանի Տիգրանեանի համար զգացած այրող բաղձանքին մէջ՝ կը կարծէր թէ տղան կը
շփոթէր իր ներկայութենէն եւ չէր համարձակեր իր զգացումներն արտայայտէր. Տիկինը՝
միւս կողմէ՝ կը յիշէր նաեւ երիտասարդին տաք վերաբերումը Միս Իրմաի հանդէպ, ու այդ
մտածումը ահռելի կերպով կը ճնշէր իր հոգին։ 

Երբ ամարանոց վերադարձան՝ Սկովտուհին Շթրաուսի վալսերէն մէկը կը նուագէր ջութակի
վրայ։ Կտորը լմննալուն, շատերը գացին շնորհաւորել օրիորդը, բայց Տիգրանեան՝ ամէնէն
աւելի հիացած թէեւ՝ տափակ գտաւ ուրիշներու ըրած կերպով իր սքանչացումը յայտնել, ու
աթոռին վրայ գամուած մնաց, իբր թէ անտարբեր։ 

Ասիկա չը վրիպեցաւ Տիկին Վիլանին նայուածքէն եւ գոհունակութեան ժպիտ մը փայլեցաւ
դէմքին վրայ։ Հաւատաց թէ Միս Իրմաի դերը կը վերջանար այլեւս, ու երիտասարդը կը
սկսէր բռնուիլ իր հմայքներու ցանցին մէջ։ 

Ընթրիքէն յետոյ ամէն մարդ սովորական զբօսանքներուն տուաւ ինքզինքը։ Բայց Տիգրանեան
կանուխէն իր սենեակը քաշուեցաւ. օրիորդ Իրմաի քոտաքով գաղտագողի հանուած լուսանկարը
սեղանին վրայ դրաւ, լուսամփոփին յորդ լոյսին մէջ եւ սկսաւ ակնապիշ դիտել զայն։
Դուրսը, բազմութեան մէջ Սկովտուհին ամէնուն հիացումին առարկայ տեսնելը սիրտը կը
ցաւցնէր, տեսակ մը նախանձ կ՚արթնցնէր իր մէջ, ու կը զայրանար։ Ասանկ աւելի՛ աղէկ
էր։ 

Սրահէն՝ խօսակցութեանց, նուագներու եւ ծիծաղներու աղմուկը կը հասնէր մինչեւ իրեն.
սակայն ինք՝ պաշտումին մէջ խորասուզուած՝ հազիւ կը լսէր զանոնք։ Ու դիտեց այդպէս
տեսակ մը երազի եւ վերացումի վիճակի մէջ, զոր իտէալ մէրը միայն կրնայ առաջ բերել։ 

Որչա՞փ ատեն անցած էր. չէր գիտեր. դուրսը ձայն ու շշուկ մարած էին. ու ան կը մնար
դեռ՝ ընկողմանած թիկնաթոռին մէջ, տարտամօրէն գիտակցութիւնը ունենալով իր վիճակին եւ
բաղձալով այդպէս մնալ որքան ատեն որ կարելի ըլլար։ 

Չորս դին նայեցաւ յանկարծ. իրեն այնպէս թուած էր թէ դուռը կը զարնէին կամացուկ մը։
Սխալած ըլլալու էր. բայց հազիւ թէ այս խորհրդածութիւն ըրած էր՝ զգաց որ դուռը կը
բացուէր.— ստուեր մը ներս սպրդեցաւ ու դուռը գոցուեցաւ կրկին։ Տիգրանեան ոտքի ելաւ
յանկարծ։ Գորշ մեծ շալի մը տակէն մերկ թեւ մը դուրս ելաւ եւ նուրբ մատ մը վեր
բարձրանալով. 

— Չճանցա՞ք. ես եմ, Պ. Տիգրանեան։ 

— Ի՞նչպէս, ըսաւ տղան յանկարծակիի եկած. դո՞ւք, Տիկին Վիլանի, ա՞յս ատեն… 

Ապահովաբար կինը այս պատասխանին չէր սպասէր, վասն զի վրայի շալը նետելու շարժումը
կասեցուց, անոր մէջ փաթթուեցաւ դարձեալ ու՝ 

— Կ՚երեւի թէ անհանգիստ կ՚ընեմ ձեզ, պարոն, ըսաւ. անքնութիւնս բռնեց դարձեալ այս
գիշեր, մատենադարանէն գիրք մը առնել ուզեցի, բայց դուռը գոց էր. ու անցած պահուս
ձեր սենեակին մէջ լոյսը տեսնելով՝ խորհեցայ թէ դուք ալ չէիք կրցած քնանալ, ու
կրնայինք քիչ մը խօսելով ժամանակ անցընել. բայց քանի որ անհանգիստ կ՚ընեմ ձեզ… 

Դէպի դուռը շարժում մը ըրաւ։ Անքաղաքավարութիւն պիտի ըլլար ձգել որ կին մը այսպէս
մեկնի. երկուքն ալ ոտքի վրայ էին։ 

— Ո՛չ, Տիկին, ըսաւ Տիգրանեան, անհանգիստ չէք ըներ զիս, միայն կը ներէք որ զարմացայ
յանկարծ զձեզ տեսնելով. նստեցէք կ՚աղաչեմ։ 

Տիկինը նստաւ, լոյսին մէջ, դէպի երիտասարդը դարձած, որ մահճակալին կրթնած կը կենար։
Լռութիւն մը տիրեց, այն լռութիւններէն, որոնք որքան երկարին՝ այնքան դժուար կ՚ըլլայ
խզելը։ 

Տիկին Վիլանի շալը թուլօրէն ձգած էր մէկ ուսին վրայէն, ու dentelé գիշերանոցի մը
ծակոտիքներէն ճոխ լանջքի մը կաթի քնքշութիւնը կը տեսնուէր։ Մազերը խառնուած էին,
բայց այնպիսի կերպով մը որ էն խնամոտ յարդարումէն աւելի ժամանակ կը պահանջէր։
Տիգրանեան հետզհետէ կը զարմանար. — այս կինը ի՞նչ կ՚ուզէր իրմէ։ 

— Ուսանողի կեանքը տաղտկալի բան պէտք է ըլլայ, չէ՞, Պարոն Տիգրանեան, ըսաւ Տիկինը
քաղցրութեամբ։ Ես միշտ մեղքցած եմ ձեզի պէս երիտասարդները որոնք իրենց երկրէն ու
սիրելիներէն հեռու կ՚ապրին տարիներով, ուսանողութեան համար. համակրութիւն մը ունիմ
անոնց հանդէպ, արգահատանքէ ծնած տեսակ մը սէր։ 

— Էհ, Տիկին, այնքան ալ տաղտկալի չէ մեր կեանքը, որքան որ կը կարծէք… 

— Կը հասկնամ, ձեր հասակին մէջ amouretteները… 

— Կարելի է, բայց գէթ ինծի համար անոնց մէջ հաճոյք մը չկայ, սէրը կը հասկնամ,
իտէալ, հսկա՛յ սէրը. բայց սիրոյ կեղծիքները, ո՜հ, կը խորշիմ անոնցմէ։ 

Թեթեւ կարմրութիւն մը գունաւորեց տիկնոջ այտերը. ըմբոստ շարժումով մը շալը
բոլորովին նետեց վրայէն ու գլուխը թիկնաթոռին կռթնցնելով թողուց որ ժայթքէ իր
սքանչելի պարանոցին անդիմադրելի հմայքը, մինչեւ լանջքին այն տեղը զոր գիշերազգեստէն
բաց մնացած մասը կը ցուցադրէր։ 

— Իրաւունք ունիք, ըսաւ մեղմօրէն, ըստ իս ալ այնպէս է. եւ երբ կը սիրեմ՝ կը սիրեմ։

Վահրամ դողալ սկսաւ։ Երիտասարդ ըլլալ, զգացում ունենալ եւ այդքան հմայքի, այդքան
կախարդիչ մարմնոյ մը աղուորութիւններուն հանդէպ անտարբեր մնալ՝ անկարելի բան էր։
Քանի մը քայլ առաւ տղան. Տիկինը հասկցաւ թէ յաղթանակած էր, եւ արտեւանունքները
գոցեց մեղկօրէն, սպասելով սիրուած մարմնոյն մերձեցումին։ 

Երիտասարդը մօտեցաւ թիկնաթոռին, բայց օրիորդ Իրմաի լուսանկարին պատահեցաւ ակնարկը
եւ ցնցուելով՝ ետ ընկրկեցաւ։ 

Տիկին Վիլանի աչքերը բացաւ եւ ապշած դիտեց տղան որ կը պտտէր սենեակին մէջ, ու
զայրոյթի հառաչանք մը արձակեց։ 

Լռութիւն մը եւս տիրեց։ 

Տիկնոջ զգլխիչ կիսամերկութեան ականատես՝ Տիգրանեան յոգնեցաւ վերջապէս։ 

— Տիկին, ըսաւ, դողդոջ ձայնով մը, պիտի մսիք այդպէս… 

Ան կէս մը բացաւ աչքերը, իբր թէ զարմանքով չորս դին նայեցաւ, ու՝ 

— Կ՚աղաչեմ, ըսաւ անուշութեամբ, թողէք որ քիչ մը մրափեմ, անուշ քուն մը եկաւ վրաս,
կը ներէք հէ՞… 

Երիտասարդը չկրցաւ պատասխանել, եւ զգալով որ այլեւս անկարելի էր այդ մագնիսող
գեղեցկութեան այդպէս ականատես ըլլալ՝ մահճակալին վրայ նետուեցաւ եւ աչքերը փակեց։ 

Հինգ վայրկեանի չափ անցաւ։ 

Այդ միջոցին Տիկին Վիլանի՝ քունի իբր թէ անգիտակից շարժումով մը ոտքը թիկնաթոռին
եզերքը նետեց եւ հիանալի սրունգ մը ցուցադրուեցաւ՝ մետաքսէ գուլպային մէջ
պարուրուած։ Իր շրթունքները կը դողային հիմայ բաղձանքի սաստկութենէն, ամէն անգամ որ
իր գաղտագողի ակնարկը իյնար երիտասարդին դալկահար դէմքին վրայ. բայց չես գիտեր ինչ
մը կը կաշկանդէր զայն իր տեղը, եւ այդպէսով աւելի կ՚արծարծուէր իր վայելելու տենջը։

Տիգրանեան արտաքուստ անտարբեր կ՚երեւար թէեւ, բայց ներսը կատաղի պայքար մը մղուելու
վրայ էր. իր առնական աւիւնին մէջ զգլխիչ տենջ մը կը զգար գրկելու այդ գեղեցիկ կինը,
այդ խարտեաշ մազերը, համբուրելու անոր պարանոցը, կեռաս բերանը, կարմիր այտերը, բայց
Միս Իրմաի պատկերը կը գծագրուէր յանկարծ իր երեւակայութեանը մէջ եւ կը զսպէր
ինքզինքը։ 

Կինը սակայն ա՛լ չկրցաւ համբերել. ահռելի բան էր այդքանը։ Ոտքին ծայրերուն վրայ
կոխելով գնաց նստիլ անկողնին եզրը եւ ջղային ուժգինութեամբ մը գրկեց տղան՝
յուզումէն սեղմուած ակռաներուն մէջէն մռլտալով. 

— Այսքա՜ն աղուոր ըլլալ եւ այսքան ալ պաղ… 

Երիտասարդը վեր նետուեցաւ եւ առաջին յախուռն շարժումով մը թեւը կնոջ մէջքին շրջանը
ըրաւ եւ պրկեց զայն։ 

Նոյն վայրկենին այդ մեղկ մարմնոյն ամբողջ ծանրութիւնը թուլօրէն իր վրայ հակեցաւ,
լանջքը բաբախուն, շրթունքները կիսաբաց, աչքերը կիսախուփ, սպասելով տարփանքի
համբոյրին։ Անդիմադրելի բան էր։ Տղուն բոլոր էութիւնը կը ցնցուէր այլեւս եւ
վայրկեան մը իր նայուածքը գամուած մնաց կնոջ թրթռացող շրթունքներուն մէջէն երեւցող
ակռաներուն եւ կարծեց թէ ա՛լ անօգուտ էր պայքարիլ։ 

— Այսքան աղուոր ըլլալ եւ այսքան ալ պաղ, մրմնջեցին կնոջ շրթունքները դարձեալ։ 

Տարազաւոր պարահանդէսը յիշեց յանկարծ Տիգրանեան եւ անոր մանրամասնութիւններուն
մէջէն Օր. Իրմաի անմեղ, քնքուշ դիմագիծը եկաւ դրոշմուիլ իր աչքերուն առջեւ։ Ու այդ
աղուոր պաշտուած պատկերին քով, որ հեռու եւ բաղձացուած կը մնար միշտ, պժգալի բան մը
թուեցաւ իրեն Տիկին Վիլանիի այս ինքնամատոյց գեղեցկութիւնը։ Հետզհետէ զինքը
թուլցնող վայելքի կոյր բաղձանքը առնական ոյժի մը փոխուեցաւ անմիջապէս, զինքը գրկող
թեւերը քակեց, անկողնէն դուրս նետուեցաւ, մազերը տակնուվրայ, նայուածքը մոլորուն՝
դէպ ի դուռը վազեց, բացաւ զայն, եւ նրբանցքը ցոյց տալով՝ 

— Կ՚աղաչե՛մ… ըսաւ, ապուշ կրթած Տիկին Վիլանիի։ 

Կինը գունատուեցաւ։ Նախատինքը սոսկալի էր։ Մոլեգին թափով մը վար ցատկեց անկողնէն.
ուզեց խօսիլ՝ բայց չկրցաւ. շալը գնաց առնելու եւ այդ պահուն սեղանին վրայ Օր. Իրմաի
լուսանկարը տեսնելով՝ 

— Ո՛հ, գոչեց յուսակտուր եւ վրէժխնդիր ձայնով մը եւ դուրս ելաւ… 

Առտու մըն էր։ Թիֆլիսի գեղեցիկ տուներէն մէկին պարտէզին մէջ երիտասարդ մը, երկայն
աթոռի մը վրայ ընկողմանած կը մտածէր, մինչ դարաստանին վրայ նայող փոքրիկ սենեակէն
իր քրոջ ջութակին ձայնը կու գար մինչեւ իրեն։ 

Տիգրանեանն էր ան։ Ամարանոցի կեանքին ամէնէն անուշ օրերուն մէջ, ուր բարեկամութիւնը
հազիւ սկսած էր ծլիլ իր եւ Օր. Իրմաի միջեւ, ընտանեկան խիստ կարեւոր գործեր
հարկադրած էին զինքը մեկնիլ անմիջապէս իր ծնողաց քով, առանց կարենալ յայտնելու
օրիորդին իր սէրը… 

Երկու ամիս կ՚ըլլար որ մեկնած էր Զուիցերիայէն, ու վայրկեան մը իսկ չէր կրցած
մոռնալ Սկովտուհիին յիշատակը։ Երեւակայութիւնը կը թռչէր միշտ դէպ ի հոն, դէպ ի այն
հեռաւոր հորիզոնը, ուր կ՚ապրէր պաշտուած էակը։ 

Ու այդ առտուն ալ ինչպէս միշտ՝ երբ Տիգրանեան թախծոտ մտասեւեռումով մը անցած աղուոր
օրերուն վերյուշումովը կը գինովնար՝ իր քոյրը եկաւ սթափեցնել զինքը, ձեռքը նամակ մը
բռնած։ 

— Զուիցերիայից է գալիս, ըսաւ օրիորդը ժպտելով։ 

Երիտասարդը յափշտակեց վարդագոյն հոտաւէտ պահարանը եւ բացաւ զայն։ 

Քոյրը ծառի մը յենած սպասեց՝ ծիծաղկոտ աչքերը եղբօրը վրայ յառած։ 

Տղուն աչքերը երկար ատեն սեւեռած մնացին թղթին վրայ, թէեւ սա քանի մը տողերը միայն
գրուած էին հոն կանացի նուրբ տառերով… 

«Պարոն, Օր. Իրմա Ք… պիտի ամուսնանայ քանի մը օրէն Լօզանի Անգլիական հիւպատոսին։
Գիտնալով թէ այս լուրը որքա՛ն կը հետաքրքրէ Ձեզ, չուզեցի զայն առաջին անգամ Ձեզ
հաղորդելու հաճոյքէն զրկել ինքզինքս։ 

Տիկին Վիլանի»։ 

Տիգրանեան ծալլեց վերջապէս նամակը եւ քրոջը նայեցաւ յուզուած։ 

— Սիրուն բաներ է գրել… Օր. Իրման, չէ՞…, ըսաւ աղջիկը մօտենալով։ 

— Այո՛… շա՛տ… պատասխանեց տղան նամակը անոր երկարելով, ու ձայնը խեղդուեցաւ
կոկորդին մէջ։ 

1914 յունիսի մէջ առտու մը, լրագիրը բանալով կարդացի Աւստրիոյ-Հունգարիոյ
գահաժառանգ արհիդուքս Ֆրանց Ֆէրտինանտի եւ իր ամուսնին դքսուհի Հօհէնպէրկի դէմ եղած
մահափորձը Սէրայէվօյի մէջ, որուն զոհ գացած էին երկուքն ալ։ Մահափորձին հեղինակն էր
սերպիացի պատանի մը՝ Բրինցիբ։ 

Լուրը, որքան զգայացունց, գուշակել չէր տար այն մօտալուտ եւ ահեղ հետեւանքները
որոնք ծնունդ պիտի առնէին այս ոճիրէն։ 

Իրա՛ւ էր սակայն որ մահափորձը անհատապէս գործուած անիշխանական արարք մը չէր, այլ
զուտ քաղաքական ոճիր մը, երկարօրէն պատրաստուած եւ խոշոր դաւադրութեան մը արդիւնք։

Հետզհետէ հասնող մանրամասնութիւններ ցոյց տուին թէ որքա՜ն կարեւորութիւն կը ստանար
այդ մահափորձը Եւրոպայի՝ եւ մասնաւորաբար Աւստրիոյ մէջ։ 

Յուլիսի սկիզբները թերթերը արդէն իսկ կը ծանուցանէին թէ Աւստրիոյ զինուորական
գործունէութիւնը զգալապէս կ՚աւելնար եւ թէ բովանդակ երկրին մէջ բուռն հակառակութիւն
եւ գրգռութիւն կը տիրէր Սերպիոյ հանդէպ։ Նոյն ամսուն վերջը արդէն իսկ եւրոպական մեծ
եւ ընդհանուր պատերազմի մը սարսափը կը սաւառնէր աշխարհի վրայ եւ Աւստրիա իր
վերջնագիրը կու տար Սերպիոյ 18 ժամ պայմանաժամով։ 

Այդ վերջնագիրը, որուն պայմանները անընդունելի էին Սերպիոյ համար, անխուսափելի կը
դարձնէին պատերազմը Աւստրիոյ ու Սերպիոյ միջեւ ու արդարեւ յուլիսին վերջերը առաջին
թնդանօթները կ՚արձակուին երկու պետութիւններու սահմանագլխին վրայ։ Իսկ պատերազմը
պաշտօնապէս կը յայտարարուի 15/28 յուլիսին։ 

Միեւնոյն ատեն ռուսական զօրաշարժին լուրերը կը հասնին։ 

Կացութիւնը ծանրացած է։ 

Ընդհանուր պատերազմը անխուսափելի կը թուի, բայց դեռ ամէն յոյս չէ կորած։ Մեծ
պետութիւններու դահլիճները կը բանակցին, համաձայնութեան գետին մը կը փնտռեն, կամ
գոնէ այնպէս հաւատացնել կ՚ուզեն։ 

Ինչ որ քիչ շատ որոշապէս կը տեսնուի՝ սա է թէ Գերմանիա եւ Ռուսիա պատերազմ կ՚ուզեն։

Անգլիա, վերջին վայրկեանին ի նպաստ խաղաղութեան գերագոյն ջանքեր կ՚ընէ, ահռելի
հրդեհումին առաջքը առնելու համար, բայց ի զո՜ւր։ 

Օգոստոսի 2ին (Ն. Տ.) կիրակի օր, թերթերը կը ծանուցանեն թէ ընդհանուր պատերազմը
յայտարարուած է։ 

Նոյն առտուն Պոլսոյ պատերուն վրայ փակցուած տեսանք հետեւեալ յայտարարութիւնը խոշոր
գիրերով. 

Այս յայտարարութիւնը, ինչպէս յետոյ աքսորանքիս մէջ իմացայ, միեւնոյն օրը փակցուած է
նաեւ գաւառներու մէջ, Անատօլուէն մինչեւ Սուրիա, կուսակալանիստ քաղաքներէն մինչեւ
ամենայետին նահիէին մէջ: Եւ այդ տպուած թուղթերը, կնքուած պահարաններով, ամիսներ
առաջ ղրկուած են ամէն կողմ, բոլոր մխթարներուն, ամենախիստ պատուէրներով որ գաղտուկ
պահեն եւ բանան միայն այն ժամանակ երբ կեդրոնէն հրաման գայ։ 

Եւ այդ ծածուկ կնքուած պահարանները, որոնց գոյութիւնը իմացած է ժողովուրդը առանց
պարունակութեանը ծանօթ ըլլալու, սարսափի մատնած է շատ տեղերու Հայերը, որոնք
ենթադրած են թէ ջարդի հրաման մը կար անոնց մէջ ծածկուած։ 

Սակայն խնդիրը այդ չէ։ Ընդհանուր պատերազմի յայտարարութենէն շաբաթներ առաջ
զօրաշարժի համար տրուած այս ծածուկ հրամանը ցոյց կու տայ թէ իթթիհատական
կառավարութիւնը արդէն իսկ ծախուած էր Գերմանիոյ եւ որոշած էր անոր կողքին կռուելու։

Դառնանք մեր պատմութեան։ 

Այս օգոստոս 2ի պատմական կիրակիէն սկսեալ, յանկարծ Պոլսոյ կերպարանքը փոխուեցաւ,
սովորական կեանքը խանգարուեցաւ, ընդհանուր իրարանցում մը, խուճապ մը տիրեց ամէն
կողմ։ Անակնկալներու, անծանօթ փորձանքներու երկիւղը զգաց ամէն մարդ։ Ասոր առաջին
արտայայտութիւնը եղաւ անօթի մնալու, ուտելիքէ զրկուելու վախը։ 

Ամէն մարդ փուռերուն առջեւ, նպարավաճառներու խանութը վազեց, իր նիւթական
կարողութեանը չափով ուզեց պաշար համբարել։ 

Գտնուեցան մարդիկ որոնք այդ կիրակի օրը մէկ քանի ամսուան պաշար շտկեցին։ Ընդհանուր
համոզումը այն էր արդէն թէ՝ պատերազմը հազիւ 2-3 ամիս պիտի տեւէր։ 

Եւ սակայն մտատանջութիւնը հետզհետէ կ՚աւելնար։ 

Երկուշաբթի առտու Բերայի Շիտակ ճամբուն վրայ շահեկան տեսարան մը կը պարզուէր։ 

Բոլոր դրամատունները իրենց դռները փակած էին։ Ժողովուրդը, այր ու կին, դռներուն
առջեւ խռնուած՝ աղմուկ կը յարուցանէին եւ իրենց դրամները կը պահանջէին։ 

Յուզումը, իրարանցումը եւ յուսահատութիւնը ընդհանուր էր։ 

— Դրամներդ կրցա՞ր առնել... 

— Ո՛չ, դո՞ւն... 

— Ես ալ չկրցայ առնել, թիւ մը տուին ձեռքս, կարգիս կը սպասեմ կոր։ 

— Բարեկամներէս մէկը հարիւր ոսկի ունի եղեր, հազիւ տասը ոսկի տուեր են։ 

— Ալ ի՞նչ կ՚ուզէ, բախտաւոր է եղեր, կ՚ըսեն թէ հարիւրին հինգը միայն պիտի տան։ 

— Ասանկ խաղքութիւն կ՚ըլլայ։ 

Ու այսպէս ամէն մարդ իր ցաւը կու լար։ 

Սրճարաններուն մէջ խօսակցութիւնները քաջալերական չէին։ 

— Քաղաքին մէջ երեք օրուան ալիւր ունինք եղեր... 

— Ճամբաները բոլոր գոցուած են։ 

— Հինգ օր է Եւրոպայէն թղթաբեր եկած չէ։ 

— Գալիք ալ չունի։ 

— Ամէն բան պիտի սղէ։ 

— Քանի մը օխա բաթաթէս առնելու է։ 

Սնունդի այս մտահոգութեան վրայ կը ծանրանար զինուորագրութեան խնդիրը։ Բացի պատերուն
վրայ փակցուած պաշտօնական յայտարարութիւններէն, թմբկահարներ օրն ի բուն փողոցէ
փողոց կը շրջէին հրաւիրելով բոլոր 45 տարեկանէն վար եղողները երթալ արձանագրուիլ
իրենց շիւպէները։ 

Այդ թմբկահարները ճշմարիտ մղձաւանջ մը դարձած էին պոլսեցի զինուորական տարիք
ունեցողներուն եւ ծնողքներուն համար։ Օրուան ամէն ժամերուն, նոյնիսկ գիշերները,
յանկարծ կը թնդար չարաշուք թմբուկին ձայնը։ Ամէն մարդ, ահ ու դողով, կը վազէր
պատուհան, մտիկ ընելու համար թմբկահարին ազդարարութիւնը։ 

Ու ահա՛ կամաց կամաց ծանօթներ, բարեկամներ կը մեկնէին, մախաղը ուսերնին, դէպի
զինուորական ծառայութիւն։ Իրա՛ւ է որ, սկիզբները, շատեր պէտէլ վճարելով կամ ուրիշ
անուղղակի միջոցներով կրցած էին գոնէ առժամապէս փորձանքէն խուսափիլ։ 

Օգոստոսի մէջ էր երբ, կիրակի օր մը, ընկերացայ Նշան Թաշէ մինչեւ Թէշվիքիէ Լեւոն
Շաթրեանին, որ իբրեւ 36նոց զինւոր կ՚երթար իր ծառայութիւնը ընելու։ 

Շատ մը ծանօթ Հայ երիտասարդներ հաւաքուած էին հոն։ Տեսարանը աւելի զուարթ էր քան
տխուր։ 

Ընդհանուր իրարանցումը, կերակրեղէն ծախողներու երթեւեկը եւ պոռչտուքը, նոյնպէս կարգ
մը զինուորական պիտոյքներ ծախողներուն բազմութիւնը տեսակ մը տօնավաճառի երեւոյթը
տուած էին ընդարձակ դաշտավայրին։ 

Ծանօթներ իրարու քով կու գային զուարթ դէմքերով։ 

— Վա՜յ, դո՞ւն ալ հոս ես... 

— Հարկաւ, երեսուննոցներուն մէջ եմ։ 

— Այս կռնակի մախաղդ քանիի՞ առիր։ 

— Քսանըհինգ ղրուշի։ 

— Խաբուեր ես, ես 18 ղրուշի առի եւ աւելի մեծ է։ 

— Ո՞ւր պիտի տանին մեզի։ 

— Չեմ գիտեր։ 

Ու այսպէս, ուրախ, անտարբեր, խօսակցութիւնը կը շարունակուէր։ 

Անդին աւելի տարէցներ կ՚երեւային որոնք ո եւ է բեռ չունէին հետերնին։ 

— Աս ի՞նչ է, դուն հետդ բան չես առեր։ 

— Ես քառասուննոցներուն մէջն եմ։ 

— Ուրեմն ինչո՞ւ եկեր ես։ 

— Բարեկամներ տեսնելու։ 

— Քու կարգդ ալ կու գայ քանի մը օրէն։ 

— Տավուլին կը սպասեմ կոր որդիս առնել գալու համար։ 

— Մինակ ես չեմ ա՛, հարուստ, աղքատ ամէնքն ալ հոս են։ 

Անշուշտ այդ բազմութեան մէջ տխուրներ, մտածկոտներ ալ կը գտնուէին, երիտասարդներ,
որոնք իրենց սիրելիներուն վրայ կը մտածէին որոնցմէ հազիւ կէս ժամ առաջ բաժնուած էին
արցունքոտ աչքերով։ 

Բայց շուրջերնին տիրող իրարանցումն ու ոգեւորութիւնը իրենց վրայ ալ կ՚ազդէ եւ ի
վերջոյ իրենք ալ կը խառնուին ընդհանուր խօսակցութեան։ 

Զինուորագրութիւնը այդ միջոցին հեշտ կ՚երեւար, որովհետեւ, ինչպէս ըսի, ամէնուն
համոզումը այն էր որ պատերազմը շատ կարճ պիտի տեւէր, ասկէ զատ Թուրքիա դեռ մասնակից
չէր ընդհանուր կռիւին եւ չէր կարծուեր թէ իթթիհատականները յիմարութիւնը ա՛յնքան
առաջ պիտի տանէին որ Պալքանեան պատերազմին ձախողանքէն հազիւ պրծած նոր
արկածախնդրութեան մը մէջ նետուէին։ Զինուորական ծառայութեան գացողները կ՚ենթադրէին
թէ քանի մը ամիս մարզանք ընելէ ետքը պիտի վերադառնային իրենց տեղը։ 

Ասոր համար շատեր որոնք պէտէլ վճարելու կարող էին, նախընտրեցին զինուորական
ծառայութիւնը։ 

— Յիսուն ոսկին ես չե՞մ կրնար կոր ուտել,— մտածելով։ 

Կառավարութիւնն ալ պաշտօնապէս յայտարարած էր իր չէզոքութիւնը, իսկ գալով
զօրահանութեան, ըսած էր թէ այդ որոշումը դրապէս կարենալ գործադրելու համար էր որ
մասնակի զօրակոչ կ՚ընէր։ 

Նոյն միջոցներուն էր, երբ օր մը, փողոցին մէջ, հանդիպեցայ թղթատարական նախարար
Ոսկան էֆէնտիի։ 

Բնականաբար մեր խօսակցութիւնը դարձաւ օրուան հրատապ դէպքերուն շուրջը։ 

Ոսկան էֆէնտին շատ յոռետես գտայ։ 

— Այս մարդիկը Գերմանիոյ պիտի միանան ու պիտի պատերազմին,— ըսաւ։ 

— Բայց կատարեալ յիմարութիւն է ատիկա,— դիտել տուի։ 

— Յիմարութիւն կամ ո՛չ, իրողութիւնը այս է։ 

— Եւ արդիւնքը ի՞նչ պիտի ըլլայ։ 

— Իրենց համար շատ գէշ, որովհետեւ կասկած չի կայ թէ ի վերջոյ Գերմանիա պիտի
յաղթուի։ 

Արդարեւ, ինչպէս ամէն Հայ, Ոսկան էֆէնտի ալ նոյն համոզումը ունէր։ 

— Միայն թէ,— աւելցուց,— մեզի համար շատ վտանգաւոր շրջան մը պիտի անցընենք։ Իցիւ թէ
գործը երկար չտեւէր։ 

Կառավարութիւնը, իբրեւ թէ իր չէզոքութիւնը շեշտելու համար, հետզհետէ միջոցներ ձեռք
կ՚առնէր։ 

Այսպէս պատերազմէն քիչ յետոյ նեղուցները փակուեցան։ 

Զինուորական իշխանութեան հրամանով որոշուեցաւ գիշերուան ժամը 10էն գոցել բոլոր
սրճարանները, թէյարանները, գարեջրատունները եւ այդ կարգի զբօսատեղիները։ 

Թերթերու գրաքննութիւնը հաստատուեցաւ։ 

Որոշապէս թուականը չեմ յիշեր, բայց նոյն միջոցներուն էր երբ օր մը լուր բերին ինծի
թէ՝ ֆրանսական դեսպանատունը գտնուող Հայ մը կ՚ուզէր անպատճառ զիս տեսնել։ 

Հետաքրքիր՝ դիմեցի դեսպանատուն եւ յանկարծ դէմս գտայ Թորգոմը, Բիէռ Լօթիի հետ
մենամարտելու գացող պուլկարահայ սպան, որուն պատկերը հրատարակած ու գովեստը ըրած
ըլլալնուս համար «Ժամանակ» շաբաթ մը դադարման դատապարտուած էր ու պատասխանատու
խմբագիրը, Հրանդ Սամուէլ, մազ մնացած էր որ Սինոպ աքսորուէր, եթէ Զաւէն պատրիարք
չմիջամտէր։ 

— Ի՞նչ ունիս հոս,— գոչեցի տեսնելով մեր արկածախնդիր բարեկամը։ 

— Պուլկարական բանակը թողուցի ու փախայ,— ըսաւ։ 

— Ինչո՞ւ համար... 

— Որովհետեւ այդ անպիտանները Գերմանիոյ ու Թուրքիոյ պիտի միանան ու ես չեմ ուզեր
անոնց հետ կողք կողքի կռուիլ Ֆրանսայի ու Անգլիոյ դէմ։ 

— Հիմա ի՞նչ է միտքդ։ 

— Ռուսիա պիտի անցնիմ եւ ռուսական բանակին մէջ ծառայութեան պիտի մտնեմ։ 

Եւ Թորգոմ բացատրեց իր կացութիւնը։ 

Զինուորական նոր պաշտօնով մը Տէտէ Աղաճ ղրկուած միջոցին՝ փախած էր ու Էտիրնէէն
երկաթուղիով եկած էր Պոլիս։ 

— Բայց հոս, եթէ ոստիկանութիւնը իմանայ, կրնայ քեզ ձերբակալել,— դիտել տուի։ 

— Անշուշտ,— պատասխանեց,— եւ ճիշտ ասոր համար է որ, հոս, ֆրանսական դեսպանատունը
ապաստանեցայ, բայց, դժբախտաբար, աւելի երկար ատեն չեմ կրնար մնալ հոս եւ իրենց
հիւրընկալութիւնը չարաչար գործածել, պէտք է որ հիմա մեկնիմ հոսկէ եւ ուրիշ տեղ մը
գտնեմ ինծի, մինչեւ որ յաջողիմ ճամբայ ելլել դէպի Ռուսիա։ Ո՛չ միայն թրքական
ոստիկանութիւնը այլ նաեւ պուլկար կառավարութիւնն ալ ապահովաբար կը հետապնդէ զիս եւ
գիտէ թէ Պոլիս ապաստանած եմ։ Ինծի ապահով տեղ մը պէտք է գտնաս։ 

— Բայց ո՞ւր... քեզի պէս վտանգաւոր մէկը ո՞վ կը համարձակի քովը պահել։ 

Երկար խորհրդակցութենէ ետքը, որոշեցինք գոնէ նոյն գիշերը օթէլ մը տեղաւորել զինքը
եւ հետեւեալ օր աւելի յարմար թաքստոց մը գտնել։ 

Խօսակցութեան միջոցին՝ Թորգոմ յայտնեց նաեւ որ նիւթական շատ անձուկ վիճակի մը մէջ
կը գտնուի. թէ վրան հազիւ քանի մը ֆրանք ունի եւ թէ առնուազն հազար ֆրանք պէտք է
իրեն ինքզինք գոնէ Օտեսա նետելու համար։ 

— Անգամ մը որ հոն հասնիմ կրնամ գլխուս ճարը տեսնել,— յայտարարեց։ 

Իբրեւ բեռ միակ պայուսակ մը ունէր։ Տղու մը միջոցաւ զայն փոխադրեցի Սավուա օթէլը
ուր քիչ ետքը ինքն ալ եկաւ։ 

Հիմա կը մնար հազար ֆրանքը ճարել։ 

«Ահաւասիկ խնդիրը»,— ինչպէս կ՚ըսէ Շէքսբիր։ 

— Հարուստները պէտք է տան,— ըսաւ Թորգոմ,— ես ազգին համար զոհուած մարդ մըն եմ,
ազգին պատիւը բարձր պահելու համար մինչեւ Բարիզ գացի ու մենամարտեցայ ամէնէն ճարտար
սուսերամարտիկին հետ ու ճիշտ սրտէս վիրաւորուեցայ։ 

Եւ Թորգոմ շապիկը բանալով ցոյց տուաւ սպիացած վէրքին նշանը։ 

— Ազգային փառք մըն եմ ես այսօր,— շարունակեց, կէս լուրջ կէս ծաղրական շեշտով մը,—
եւ այսչափ զոհողութիւն պէտք չէ որ զլանան ինծի։ 

— Իրաւունք ունիս,— պատասխանեցի,— բայց մեր հարուստները այնքա՜ն վախկոտ են որ եթէ
անունդ լսեն՝ ո՛չ թէ միայն դրամ տալու պիտի վարանին, այլ քուներնին ալ պիտի փախչի։

— Ի՞նչ ընենք ուրեմն... 

Կը մտածէի թէ որո՞ւ կրնայի դիմել որ կարող ըլլար գնահատել Թորգոմի պէս մէկը եւ
միանգամայն ի վիճակի ըլլար հազար ֆրանք տալու։ 

Զօհրապը միտքս ընկաւ։ 

— Թերեւս իրմէ կարենանք առնել,— ըսի։ 

— Այո՛,— գոչեց Թորգոմ,— լաւ մտածեցիր, Զօհրապ զիս ալ լաւ կը ճանչնայ եւ զգացումի
ալ տէր է. վաղը առտու կանուխ եկո՛ւր եւ միասին կ՚երթանք իրեն։ 

Ու բաժնուեցայ իրմէ։ 

Հետեւեալ առտու կանուխ վերադարձայ իր մօտ. Թորգոմ տենդային վիճակի մէջ էր։ Լուր
առած էր թէ ոստիկանութիւնը իմացած է իր Պոլիս գտնուիլը եւ թէ խուզարկութիւններու
ձեռնարկած է։ 

Հապճեպով զգեստները հագաւ։ Պայուսակին մէջէն խոշոր րէվօլվէր մը հանեց իր կաշիէ
պատեանովը ու մէջքին կապեց, յետոյ աւելի փոքր պրաունինկ մը տեղաւորեց գրպանը։ 

— Եթէ փողոցը զիս ձերբակալել ուզեն՝ պիտի դիմադրեմ, ու ի հարկին վրանին կրակ պիտի
ընեմ... 

Այս տրամադրութեան ներքեւ գտնուող մէկու մը հետ ճամբայ քալելը հաճելի բան մը չէր.
այսուհանդերձ ստիպուեցայ համակերպիլ, բախտի յանձնելով ամէն բան։ 

Մինչեւ Ղալաթիա պիտի երթայինք, Լաճիվէրտ խան, ուր կը գտնուէր Զօհրապի գրասենեակը։ 

Բայց անկէ առաջ Թորգոմ ուզեց ռուսական հիւպատոսարանը հանդիպիլ։ Անվտանգ անցանք
Շիտակ ճամբէն, հիւպատոսարան մտանք ուր բարեկամս տեսակցեցաւ մէկ քանի պաշտօնեաներու
հետ: Յետոյ ճամբանիս շարունակեցինք ու եկանք Լաճիվէրտ խան։ 

Զօհրապ հոն չէր։ Իր զաւակը եւ գրագիր մը մեզ ընդունեցին։ Նոյն միջոցին հոն կը
գտնուէր նաեւ Արամ Անտոնեան։ 

Ըսինք թէ կը փափաքէինք Զօհրապ էֆէնտիի հետ տեսակցիլ։ 

— Հայրիկս քիչ մը առաջ հոս էր,— պատասխանեց զաւակը,— չեմ գիտեր թէ ո՛ւր գացած է,
կեցէ՛ք քանի մը տեղ թէլէֆօն ընեմ եւ եթէ կարենամ հետը խօսիլ կ՚ըսեմ որ հոս իրեն կը
սպասէք կոր։ 

Եւ մտաւ, Արամ Անտոնեանի հետ, Զօհրապի սենեակը, մինչ մենք դուրսը, սպասման սրահը
մնացինք։ 

Քիչ ետքը վերադարձաւ մեզի եւ ըսաւ թէ անկարելի եղած էր հօրը հետ տեսակցիլ։ 

— Եթէ կ՚ուզէք սպասեցէք, թերեւս կու գայ,— ըսաւ։ 

Ժամու մը չափ սպասեցինք։ Միջոց մը Արամ Անտոնեան մէկ կողմ քաշեց զիս եւ ըսաւ. 

— Պարապ տեղը մի՛ սպասէք, Զօհրապը գալիք չունի. տղան հետը խօսեցաւ եւ ըսաւ թէ
Թորգոմը եկած է ու զինքը տեսնել կ՚ուզէ եւ խորհուրդ տուաւ որ գրասենեակ չհանդիպի։
Զօհրապն ալ պատասխանեց որ ժամ առաջ գրասենեակէն հեռացնելու նայի Թորգոմը...։ 

Ի վերջոյ, կէսօրին մօտ, գրագիրը յայտարարեց. 

— Ա՛լ ասկէ ետքը Զօհրապ էֆէնտի չի գար, Պոլիս անցած ըլլալու է, որովհետեւ կարեւոր
գործ մը ունի այսօր դատարանը։ Դատարանէն ետքն ալ ուղղակի շոգենաւ կ՚երթայ։ 

Արդարեւ նոյն միջոցին Զօհրապ Մեծ Կղզի կը նստէր։ 

Յուսահատ դուրս ելանք։ 

— Ի՞նչ պիտի ընենք հիմա,— հարցուց Թորգոմ։ 

— Իրա՛ւ որ չեմ գիտեր։ 

— Բայց պէտք է որ անպատճառ տեսնենք Զօհրապը... 

— Դժբախտաբար Կղզին կը բնակի, եթէ ո՛չ գոնէ իրիկունը տեսնելու փորձ մը կ՚ընէինք։ 

— Ուրեմն վաղը առտու Մեծ Կղզի ուղղակի իր տունը երթանք։ 

— Երթանք,— ստիպուեցայ համակերպիլ։ 

Հետեւեալ օրը կիրակի էր ու ապահովաբար պիտի կրնայինք Զօհրապը իր տունը գտնել։ 

Ժամադիր եղանք կամուրջին վրայ, կղզիներու նաւամատոյցը եւ իրարմէ բաժնուեցանք։ 

Նոյն օրն իսկ իմացայ որ Բերայի մէջ ոստիկանները իբր Թորգոմ ձերբակալած էին Սարգիս
Մինասեանը որ հեռուէ հեռու նմանութիւն մը ունէր մեր բարեկամին հետ։ 

Կիրակի առտու գացի կղզիներու շոգենաւը։ Սակայն Թորգոմ չեկաւ ու ես առանձին գացի Մեծ
Կղզի ու հետեւեալ առտուն ուղղուեցայ դէպի Նիզամ ուր կը գտնուէր Զօհրապի բնակարանը։

Ներքնապէս գոհ էի որ Թորգոմ չէր եկած, քանի որ Արամ Անտոնեանէն իմացած էի որ իր
ներկայութիւնը դժգոհութիւն պիտի պատճառէր Զօհրապի։ 

Հիմա առանձին՝ կրնայի իրեն հետ տեսնուիլ ու ազատօրէն ամէն բան բացատրել։ 

Բարեբախտաբար նոյն միջոցին Զօհրապը տեսայ որ դէպի նաւամատոյց կու գար։ Միասին մեր
ճամբան շարունակեցինք։ Երբ պատմեցի իրեն Թորգոմի գալուստը եւ իրմէ սպասած
ակնկալութիւնը, շատ յուզուեցաւ. 

— Ամա՜ն,— գոչեց,— չըլլայ որ գայ զիս տեսնելու, ըսէ իրեն որ դժբախտաբար այս միջոցիս
ի վիճակի չեմ իր ուզած գումարը տալու, եթէ խնդիրը փոքրիկ գումարի մը վրայ ըլլար,
ամենայն հաճութեամբ... ինչ որ ալ ըլլայ՝ խորհուրդ տո՛ւր իրեն որ իսկոյն հեռանայ
Պոլսէն, եթէ ձեռք անցնի՝ գործը գէշ է։ Հիմա ժամանակները փոխուած են... 

Հանդարտեցուցի զինքը եւ ըսի որ ամէն ջանք պիտի ընեմ որպէսզի Թորգոմ ո՛ եւ է կերպով
զինքը անհանգիստ չընէ։ 

Յետոյ, մեր խօսակցութիւնը շարունակեցինք օրուան կացութեան շուրջը։ 

Երբեք Զօհրապը չէի տեսած այնքա՜ն յոռետես որքան այդ օրը։ 

— Սարսափելի օրերու մէջ կ՚ապրինք կոր,— ըսաւ,— այս թուրքերը բոլորովին փոխուած են,
մանաւանդ մեզի հանդէպ... 

— Ի՞նչ բանէ կը վախնաք,— հարցուցի։ 

— Կը վախնամ որ մեզ ամէնքս ալ ջարդեն,— պատասխանեց Զօհրապ, իրապէս յուզուած շեշտով
մը.— Այդ ընդհանուր պատերազմը իրենց համար առիթ մըն է որ երբեք ձեռք չպիտի կրնան
անցընել։ 

Այդ օրէն ետքն ալ, քանի անգամ որ Զօհրապի հետ խօսակցելու պատեհութիւնը ունեցայ,
նոյն տրամադրութեան մէջ գտայ զինքը. 

— Պիտի ջարդեն մեզի,— կը կրկնէր։ 

Ու ասիկա սեւեռուն գաղափար մը եղած էր իր մէջը։ 

Գալով Թորգոմին՝ երկուշաբթի երբ Կղզիէն Պոլիս վերադարձայ ու եկայ «Ժամանակ»ի
խմբագրատունը ինծի ըսին որ հոն եկած էր զիս փնտռելու։ 

Ցերեկուան մօտ թէլէֆօնով խօսեցաւ հետս։ 

— Ռուսական հիւպատոսարանը կը գտնուիմ,— ըսաւ,— ու կէսօրէն ետքը ռուսական շոգենաւով
պիտի մեկնիմ Օտեսա. շոգենաւ եկուր զիս տեսնելու։ 

— Դրամի խնդիրը ի՞նչ ըրիր,— հարցուցի։ 

— Կարգադրեցի,— պատասխանեց։ 

Այս լուրը շատ ուրախացուց զիս, որովհետեւ անկեղծօրէն կը փափաքէի որ բարեկամս ազատէր
իր նեղ կացութենէն։ 

— Անպատճառ գաս շոգենաւ, զիս տեսնելու,— կրկնեց թէլէֆօնին մէջէն։ 

Խոստացայ երթալ, բայց վերջին պահուն վարանեցայ ու չգացի։ Շատ իրաւունք ունիմ եղեր
խոհեմութեամբ շարժելու, որովհետեւ շոգենաւին շուրջ ոստիկանութիւնը կը հսկէ եղեր,
ինչպէս յետոյ իմացայ։ 

Ամիսներ ետքը իմացանք որ Թորգոմ Բեդերսպուրկի պուլկարական դեսպան Ռատկօ Տիմիթրիէֆի
բանակին մէջ կը կռուի եղեր Կալիցիոյ սահմաններուն վրայ, թէ նոյնիսկ քաջութիւններ
գործած, վէրքեր ստացած ու աստիճանի բարձրացումներ ունեցած է։ 

Իսկ աւելի ետքը, անցած է Կովկաս ու միացած հայկական գունդերուն եւ Վանի գրաւումին
մասնակցողներէն մէկը եղած է։ 

Ընդհանուր պատերազմի առաջին արդիւնքներէն մէկն ալ եղաւ քափիւթիւլասիօններու
ջնջումը, որ տեղի տուաւ, իբրեւ թէ, ժողովրդական խանդավառ ցոյցերու, յատկապէս
կազմակերպուած Իթթիհատի կուսակցութեան կողմէ։ 

Գրեթէ միեւնոյն ժամանակ Կէօպէն եւ Պրեսլաւ գերմանական մարտանաւերը, անգլիական
նաւատորմէն հալածուած, կը յաջողէին ապաստանիլ Տարտանէլի նեղուցը եւ օր մը ետքը,
պաշտօնապէս կը ծանուցուէր թէ այդ երկու զրահաւորները թուրք կառավարութիւնը գնած էր
եւ միացուցած օսմանեան նաւատորմին։ 

Բոլոր ասոնք կը զգացունէին թէ Թուրքիա կը պատրաստուէր մասնակցելու պատերազմին,
Գերմանիոյ հետ միացած։ 

Բայց տակաւին շատեր չէին հաւատար այսպիսի հաւանականութեան եւ կը կարծէին թէ վերջին
վայրկեանին Իթթիհատ պիտի հրաժարէր այսպիսի յիմարութենէ մը։ 

Սեպտեմբերի մէջ Տարտանէլի նեղուցը կը գոցուի նաեւ առեւտրական շոգենաւերու համար։ 

Հայերու դէմ արդէն իսկ թշնամութիւնը ծայր կու տայ թուրքերու մէջ։ 

Այս բանին կը նպաստէ եւրոպական թերթերու այն լուրը թէ՝ Ռուսիոյ կայսրը ուքազով մը
անկախութիւն խոստացեր է Կովկասի Հայերուն։ 

Նոյն միջոցին Արեւելեան նահանգներու բարենորոգմանց քննիչ պ. Հօֆֆ, որ Վան կը
գտնուէր պատերազմը ծագած միջոցին, կը վերադառնայ Պոլիս իր հետեւորդներով։ 

Հոկտեմբեր 18/31ի թերթերը կը ծանուցանեն թէ օսմանեան նաւատորմէն մէկ փոքր մասը Սեւ
ծովի մէջ փորձեր կատարելու ատեն ռուս նաւատորմը, որ նախապէս բոլոր այս փորձերուն կը
հետեւէր եւ զանոնք կը խանգարէր, ի վերջոյ թշնամութիւններու սկսած է եւ յարձակած է
օսմանեան նաւատորմին վրայ։ 

Ասկէ առաջ եկած կռիւին մէջ օսմանեան նաւատորմը ընկղմած է 5000 թօնօնոց Բիրօթ
ականադիր նաւը, յետոյ ծանր վնասներ տուած է ռուս թորփիլանաւերէն մէկուն եւ գրաւած է
ածխաբարձ նաւ մը։ 

Յետոյ, Կայրէթը Միլլիէ թորփիլանաւին կողմէ արձակուած թորփիլ մը ընկղմած է 1100 թօնօ
տարողութեամբ Քուպանէց թորփիլահալածը եւ Մուավէնէթը Միլլիէ թորփիլանաւին կողմէ
արձակուած թորփիլ մը շատ ծանր վնասներ պատճառած է ռուս եզերապահի մը, եւ այլն։ 

Թերթերը կը ծանուցանէին թէ ծովային կռիւները կը շարունակուին «մեր նաւատորմին
նպաստաւոր կերպով»։ 

Միեւնոյն ատեն կը ծանուցանէին թէ՝ կայսերական կառավարութիւնը ամենաբուռն կերպով
պիտի բողոքէ ռուսական նաւատորմին կողմէ մեր նաւատորմին մէկ փոքր մասին դէմ ուղղուած
թշնամական այս արարքին համար։ 

Յաջորդ օրն իսկ կը մեկնին ռուս դեսպանն ու հիւպատոսը եւ օր մը վերջն ալ ֆրանսական
ու անգլիական դեսպանները։ 

Այսպէս Էնվէր ու Թալէաթ կը հասնին իրենց նպատակին ու Թուրքիան կը նետեն
արկածախնդրութեան մը մէջ, ուրկէ դուրս պիտի գար փճացած ու կործանած։ 

Քանի մը օր ետքը արդէն իսկ Տարտանէլի ռմբակոծումը կը սկսի եւ Կովկասի սահմաններուն
վրան առաջին թնդանօթները կ՚արձակուին։ 

Հակառակ թուրք վարձկան մամուլի պոռչտուքներուն եւ բռնի կազմակերպուած ցոյցերուն,
Թուրքիոյ ընդհանուր պատերազմին մասնակցութիւնը բնաւ խանդավառութիւն յառաջ չբերաւ։
Ընդհակառակը մտատանջութեան մատնեց ժողովուրդը, մանաւանդ զինուորական տարիք
ունեցողները։ 

Նոյեմբեր 1/14ին տեղի ունեցաւ մեծ միթինկ մը, միշտ Իթթիհատի կողմէ պատրաստուած եւ
որու մէջ Ճիհատի յայտարարութիւնը եղաւ։ 

Յետոյ հսկայ թափօր մը, որուն կը մասնակցէին բոլոր թուրք արհեստաւորները, լէպլէպիճի,
բեռնակիր, կառապան, մսավաճառ եւ այլն, եւ այլն, փողոցները շրջեցաւ տավուլ զուռնայի
խլացուցիչ աղմուկներով։ 

Այս խառնիճաղանճ ամբոխը, որուն առջեւէն վայրագ դէմքով եւ այլանդակ տարազով մարդիկ
կը քալէին մերկ սուրերը օդին մէջ ճօճելով, անցաւ կամուրջէն եւ ուղղուեցաւ Բերա,
թշնամական ցոյցեր ընելու համար ֆրանսական, ռուսական եւ անգլիական դեսպանատուններուն
առջեւ։ 

Ցուցարարները այսքանով չբաւականացան սակայն եւ իրիկուան դէմ յարձակեցան Թօքաթլեան
սրճարանին վրայ, ապակիները խորտակեցին եւ կարասիներն ու սպասները ջարդ ու փշուր
ըրին եւ հոն գտնուող մէկ քանի քրիստոնեայ յաճախորդներ ալ գաւազանահար ծեծեցին։ 

Այս վայրենի արարքով վերջ գտաւ Ճիհատի յայտարարութիւնը։ 

Յաջորդ օրերուն թուրք ամբոխը, ոստիկաններու եւ զինուորներու աջակցութեամբ, քանդեց
Քալաթարիա գտնուած ռուսական գեղեցիկ ու հոյակապ յիշատակարանը։ 

Ճիհատի յայտարարութիւնը, անոր յաջորդող դէպքերը եւ թուրքերուն հակաքրիստոնէական
ցոյցերը, որոնք գրեթէ ամէն օր զանազան ձեւերով կը կրկնուէին, սկսան բաւական
մտատանջութիւն պատճառել պոլսեցիներուն եւ մանաւանդ Հայերուն, որոնց դէմ մասնաւոր
ատելութիւն մը կարծես ծայր տալ կը սկսէր։ 

Դեկտեմբերի վերջերը թրքական բանակը յաջողութիւններ ունեցաւ Կովկասի սահմաններուն
վրայ եւ օր մըն ալ լսեցինք թէ Արտահանը գրաւուած է, ինչ որ զարմանք եւ մանաւանդ
յուսախաբութիւն պատճառեց մեզի։ 

Այս յաղթանակը տօնուեցաւ փայլուն կերպով։ Ոստիկանութեան հրամանով բոլոր խանութները
եւ վաճառատունները, ինչպէս նաեւ խմբագրատունները դրօշազարդուեցան։ 

Քիչ յետոյ սակայն, 1915 փետրուարի մէջ, Տարտանէլի ռմբակոծումը սաստկացաւ, ինչ որ
շատ պաղ ջուր լեցուց թրքական խանդավառութեան վրայ: 

Պահ մը նոյնիսկ ըսուեցաւ, թէ նեղուցը չպիտի կրնար դիմանալ եւ թէ անգլիական
մարտանաւերը մէկ օրէն միւսը պիտի երեւնային Մարմարայի մէջ։ 

Զգայացունց լուրեր, ամէն օր, բերնէ բերան կը շրջէին։ 

— Իմացա՞ք կառավարութիւնը կը պատրաստուի եղեր Պոլսէն մեկնելու։ 

— Պոլիսը զինուորական իշխանութեան պիտի յանձնուի։ 

— Հանրային պարտքի վարչութիւնը սնտուկներ պատրաստել կու տայ կոր տետրակները
փոխադրելու համար։ 

— Կայսերական թանգարանը կը պարպեն կոր եղեր։ 

— Կառախումբ մը, շոգիի տակ, պատրաստ կը սպասէ եղեր Հայտար փաշայի կայարանը, եւ
այլն։ 

Այդ լուրերէն շատերը, թէեւ հնարածոյ, բայց հաւատացողներ կը գտնէին։ 

Գալով ընդհանուր պատերազմի լուրերուն՝ ստիպուած էինք գոհանալ «Վօլֆ» գործակալութեան
պաշտօնական զեկոյցներովը։ Ֆրանսական, իտալական կամ անգլիական ո եւ է թերթ այլեւս
չէր մտներ Պոլիս։ 

Երբեմն, անուղղակի միջոցներով, կը յաջողէինք բարիզեան մէկ քանի թերթեր ձեռք ձգել
զորս անյագութեամբ կը լափէինք։ 

Գիտէինք սակայն որ վճռական կռիւներ տեղի չէին ունենար Արեւմտեան ճակտին վրայ։ Ամէն
բան դանդաղ կ՚ընթանար ու այլեւս ո՛չ ոք կը հաւատար թէ պատերազմը քանի մը ամիսէն
պիտի վերջանար։ 

Լօրտ Քիշնէր արդէն յայտարարած էր թէ հինգ կամ եօթը տարի պիտի տեւէր այս պատերազմը։

Աւստրիոյ սահմաններուն վրայ Ռուսերը կը շարունակէին իրենց յառաջխաղացութիւնը եւ
մարտի մէջ լսեցինք Բրղէմիսլի անկումը։ Բայց հոդ կանգ առաւ նաեւ ռուսական
յաջողութիւնը։ 

Թուրքերը գիտէին թէ Հայերուն համակրութիւնը դէպի ո՞ր կողմը կը հակի. ու այս բանը կը
զայրացնէր զիրենք։ 

«Գարակեօզ» օր մը գրեց. «Եթէ կ՚ուզէք հասկնալ պատերազմին ընթացքը, Հայերուն դէմքին
նայեցէ՛ք։ Եթէ Հայերուն դէմքը կը խնդայ՝ ըսել է որ Ֆրանսացիները եւ Ռուսերը յաղթող
են, իսկ եթէ իրենց դէմքը տխուր է՝ վստահ եղէք որ Գերմանացիներն են յաղթողը»։ 

Այդ միջոցներուն զրոյց մը մէջտեղ ելաւ, որուն շատ հաւատք չընծայեցինք։ 

Իբր թէ ոստիկանութիւնը Հայերու ցուցակներ կը պատրաստէ եւ այդ ցուցակներուն համեմատ
շատեր պիտի աքսորուին։ 

— Վեց հազար Հայերու ցուցակը պատրաստուած է,— լուր կը բերէր մին։ 

— Ո՛չ, միայն երկու հազար հոգիի ցուցակ մը կայ եղեր,— կը հաւաստէր ուրիշ մը։ 

Օրերով այդ ցուցակին լուրը լսեցինք, բայց, ինչպէս ըսի, առանց հաւատք ընծայելու։ 

Սակայն բոլոր այդ զրոյցները հետզհետէ մտահոգութեան մթնոլորտ մը կը ստեղծէին մեր
շուրջը։ 

Օդին մէջ սպառնալիք մը կար։ 

ԹՈՒՐՔԻՈՅ ՎԵՐԱԾՆՈՒԹԻՒՆԸ. Պատասխան Իշխան Սապահէտտինի 

Ա. 

Իշխան Սապահէտտինը՝ իբրեւ պետ «Երիտասարդ Թուրքիա» կոչուած հէքիաթունակ մարմինի մը՝
ահա նորէն կը հազայ, քանի որ Հայկական խնդիրը նորէն մէջտեղ դրուած է ու եւրոպական
միջամտութեան մը վրայ կը խօսուի։ 

Իր կրկնած եղանակը բաւական հին է, որովհետեւ Ահմէտ Րիզան Փարիզի պուլվառներու վրայ
սօլօ երգած է այդ շարգին երկար տարիներէ ի վեր։ Հիմա կարգը Սապահէտտինի եկած է, որ
իբրեւ ճշմարիտ Օսմանցի հայրենասէր՝ ինք ալ փորձէ քանի մը քար նետելու հայանպաստ
շարժումի մը հետեւելիք ճամբուն վրայ։ 

Հայկական բարենորոգումներ ու հարցը խեղդել՝ ընդհանուր Թուրքիոյ Բարեկարգութեան
առաջարկով մը, ինչպէս ըսինք, մաքիավէլական մեթոտ մըն է, Եըլտըզի կողմնակի
տաղաւարներէն մոլորած կարգ մը թուրք պէկերու եւ էֆէնտիներու նենգ դիւանագիտութիւնը՝
որուն կը ձգտին դիմակաւոր ասպետութեամբ մը։ 

Բայց Իշխանը շատ շուտ կը մոռնայ իր դիւրին նամակագրութեանց շարքին մէջ նախապէս
յայտնած մտքերն ու քարոզած վարդապետութիւնը։ Ասկէ մէկ երկու ամիս առաջ Հայերուն
ուղղած իր մէկ նամակին մէջ կը մեղադրէր մեզ որ մեր շարժումներով, մեր դիմումներով
օտարին միջամտութիւնը կը հարկադրենք Թուրքիոյ գործերուն համար։ Այս անգամ ինք եւս
համակերպած կը թուի այդ գաղափարին՝ պայմանով որ Եւրոպացիք ստիպեն Թուրքիոյ,
բարենորոգումները իր ձեռքով ընելու։ Ահա ճամբան՝ ուրկէ զուգահեռաբար Հայերը կը
բաժնուին Իշխանէն ու իրեններէն։ 

Հայերը՝ ազատ ըլլալով կանխակալ կարծիքներէ եւ մութ հաշիւներէ, Հայերը՝ կրելով
պատմական փորձառութիւններու դառն վէրքը իրենց սրտին վրայ, մանաւանդ խորապէս ճանչցած
ըլլալով Թուրքիոյ ընկերական ու վարչական բոլոր բարոյական արժէքը՝ համոզուած են թէ
առանց ՕՏԱՐԻՆ ՄԻՋԱՄՏՈՒԹԵԱՆ, առանց ԵՒՐՈՊԱԿԱՆ ՔՕՆԹՐՕԼԻ ՄԸ հսկողութեան՝ Թուրքիան ոչ
միայն չպիտի ուզէ, այլ կարող չէ արմատական, արդար ու խելացի բարեկարգութեամբ մը
օժտել երկիրը։ 

Կարող չէ, որովհետեւ անցեալին ու ներկային ծանր փաստերը չեն հպատակիր լաւատես
հաւաստումներու։ Յունաստանը, Սերպիան, Գարատաղը, Պուլկարիան, Հէրսէկ-Պօսնիան,
Կրէտէն բաժնուեցան Թուրքիայէն, որովհետեւ չի կրցան բարեկարգուիլ թուրքերու ձեռքով.
ո՞վ կը բռնէր սուլթաններու, պայազատներու, փաշաներու եւ պէկերու թեւը՝ որպէսզի
գոհացում տային այդ հարստահարուած եւ բողոքող ցեղերուն, ու եթէ փորձառութիւնն էր
պակսածը, ինչո՞ւ գոնէ մէկուն, երկուքին, երեքին օրինակը վարչական իմաստութիւն եւ
արդարամտութիւն չի ներշնչեց իրենց որ կամաց կամաց ուղղութեան ճամբուն մէջ մտնեն։
Թուրքիան չուզեց, չի կրցաւ, ուստի եղաւ այն՝ ինչ որ անխուսափելի էր. ինչ որ ազգերու
իրաւունքը կը պահանջէր։ Եւ այսօր, շնորհիւ այդ երբեմնի րայա բայց այսօր ազատ փոքր
Ազգերուն քաղաքական եւ բարոյական յառաջդիմութեանը, արդարակորով վարչութեանը,
նոյնիսկ թուրքերը շատ աւելի ազատ ու երջանիկ կը զգան իրենք զիրենք, շատ աւելի
տնտեսական, մտաւորական առաւելութիւններ կը վայելեն Թուրքիոյ լուծէն ազատուած այդ
ազգերուն հովանաւորութեանը տակ՝ քան ինչ որ չպիտի վայելէին, եթէ ժամանակին գաղթած
ըլլային դէպի Թուրքիա։ Իրենց մամուլը անկաշկանդ է, ունին խօսելու, գրելու,
ընկերակցութեան ազատութիւն, ոչ ոք կը դպչի իրենց վարժարաններուն, ոչ ոք կը բռնաբարէ
իրենց իրաւունքները եւ կը որմափակէ զարգացման ճամբան։ Բաղդատեցէք այս ազատագրուած
երկիրները եւ անոնց մէջ ապրող ժողովուրդներուն այն անհուն փոփոխութիւնը՝ Թուրքիոյ
հետ եւ թուրք բռնաւոր ու ապականած րէժիմին տակ ապրող ժողովուրդներուն հետ. ի՞նչ
պիտի շահէր մարդկութիւնը՝ եթէ այդ ազգերը շարունակէին տառապիլ մինչեւ հիմա եւ
անարգուիլ. ի՞նչ պիտի շահէր Թուրքիան՝ ինք եւս. քանի մը միլիոն զոհ աւելի պիտի
ունենար, այնպէս չէ՞։ 

Թող մտածէ Իշխան Սապահէտտինը, կ՚աղաչենք, Պուլկարիոյ մէջ գնչուներն անգամ –
չինկեանէները – ընկերական ու քաղաքական որոշ իրաւունքներու տէր դառնալ կը սկսին,
իբրեւ ցեղ կամ ժողովուրդ կը նուիրագործուին, մինչդեռ Հայը իր պատմական հայրենիքին
մէջ, դարաւոր քաղաքակրթութեան մը բոլոր ազնիւ վկայութեամբը, ամբողջ աշխարհքէն իբրեւ
Թուրքիոյ ամէնէն աւելի արդիւնագործող, յառաջդիմասէր ու ընդունակ ճանչցուած
ժողովուրդը՝ ամէնավայրագ եղանակներով ու անլուր բռնութեանց կ՚ոգեւարի, կը սպառի՜,
կը հատնի՜։ Բայց հոս չէ խնդիրը, Սապահէտտին կարելի չէ որ անգիտանայ այս բոլորը,
կարելի չէ նմանապէս որ յուսահատած ալ չըլլայ Թուրքիոյ ինքնակամ բարեկարգութեան
գաղափարէն. սակայն նորէն յայտնի հակասութիւն աչք առնելով՝ կ՚աշխատի արգելք ըլլալ
հայերուն ի նպաստ դուրսէն գալիք արտաքին աջակցութեան մը։ 

Իշխան Սապահէտտին յուսահատած է, ըսինք, թուրքին ձեռքով ինքնակամ բարեկարգութեան մը
գաղափարէն. այո՛, որովհետեւ, տրուած ըլլալով Իշխանին շօվինիզմը, ժէօն թիւրքերու
փրկարար գործունէութեան եւ ընկերական Թուրքիոյ մասին անդադար իր տարփողած լաւատես
քարոզութիւնները՝ ինք բաղձանք չպիտի յայտնէր իր կողմէն, որպէսզի Եւրոպացիք ստիպեն
թուրքերուն՝ բարեկարգելու իր երկիրը։ 

Ասի անհերքելի փաստ մըն է թէ Թուրքիան պէտք ունի օտար ձեռքին, օտար ուժին։ Մենք
համաձայն ենք իր հետ։ Երբ իբրեւ սկզբունք անգամ մը ընդունած ենք այս գաղափարը,
մնացածին համար կտոր մը առաքինութիւն ու քչիկ մըն ալ անկեղծութիւն բաւական պիտի
ըլլան խոստովանելու իր կողմէն ալ թէ՝ այդ օտար ձեռքը, օտար ուժը մնայուն պէտք է
ըլլան եւ գործօն դեր ստանձնեն Թուրքիոյ մէջ՝ փափաքելի արդիւնքը յառաջ բերելու
համար։ Մեղքը իրենը չէ հարկաւ որ իր կառավարութիւնը ոճրագործներու ընկերութիւն մըն
է, որ իր արքայական գերդաստանը աշխարհին տուած է Համիտի պէս արիւնածարաւ հրէշներ ու
զզուելի փատիշահներ, մեղքը իրենը չէ հարկաւ որ թաթար ցեղը ազգերու գիրտն է եւ
ստեղծուած է գայլի ախորժակով եւ բորենիի բնազդներով. բայց, մեղքը մերն ալ չէ եթէ կը
բողոքենք ու մեր մարդկային իրաւունքներուն համար հատուցում եւ արդարութիւն կը
պահանջենք։ 

Վառնա, Թիւ 33, 1906, Փետրուար 11 

Բ. 

Բայց, հետեւինք Իշխանին այն առարկութիւններուն՝ որոնցմով կը ճգնի ապացուցանել թէ
տաճիկներն ալ Թուրքիոյ մէջ հայերուն հետ հաւասարապէս կը հարստահարուին, կը
կեղեքուին, մինչդեռ Եւրոպան միայն Հայերուն վիճակովը կը հետաքրքրուի եւ անոնց
նկատմամբ միայն մարդասիրութիւն ցոյց կու տայ։ Ինչպէս բացորոշ է, Իշխան Սապահէտտինի
բոլոր թագուն դիտաւորութիւնն է՝ մէկ կողմէն կասկածի տակ ձգել եւրոպացիներու
մարդասիրական զգացումները՝ միւս կողմէն ալ լռելեան հասկցնել որ Հայերը այդքան պոռալ
կանչելու, աշխարհքս իրար խառնելու պէտք չունին, չէ՞ որ թուրքն ալ կը տառապի ու կը
տանջուի իրենց հետ. հետեւաբար, թրքական իշխանութեանց կողմէ հայահալած դիտումնաւոր
ծրագիր մը չի կայ, պարզապէս վարչական յոռի սիսթեմի մը, դրութեան մը դէմ է որ պէտք է
բողոքել։ 

Ուստի կը պատասխանենք Իշխանին առարկութիւններուն։ 

Հայերու մասին կը խորհուի, բայց թուրքերու մասին ոչ. – Այո՛, Հայերու մասին կը
խորհուի, բայց թուրքերու մասին ո՛չ, եւ ասիկա պարզապէս անոր համար որ՝ հայաջինջ,
հայահալած աւանդական քաղաքականութեան մը կը հետեւի Թուրք դիւանագիտութիւնը, մինչդեռ
իր իսլամ ժողովուրդին դէմ եղած վարմունքի կարծրութիւնները, խստութիւնները
ժամանակաւոր հանգամանք ունին միայն։ Եւ յետոյ, հայերն ու թուրքերը լացնող հարուածին
մէջ անհուն տարբերութիւն մը կայ, ինչո՞ւ, կ՚անտեսուի ասիկա օսմանցի հայրենասէրներու
կողմէն. Հայուն սրտին կը զարնեն դաշյունով, մինչդեռ թուրք գեղացիին կամ հասարակ
խուժանին կռնակին կը դպչին ճիպոտով մը. Հայուն կը զարնէ քիւրտը, թուրք խուժանը,
զափթիէն, զինուորը, փօլիսը, թուրք վարչական բոլոր մեքենան, Սուլթան Համիտը, բանտը,
կախաղանը, մինչդեռ Սապահէտտինը իր կրօնակից գեղացիներուն լոկ տնտեսական տխուր
կացութեանը, հայրենիքի պարտականութիւնը կատարող զինուորներուն մահուանը եւ այդ
մահուանը հետեւանք եղող երկրագործ ժողովուրդին կորուստներուն համար կը գանգատի։
Մինակ Թուրքիան չէ բացառութիւնը որ զինուոր կու տայ իր հայրենիքին եւ թուրք
զինուորը չէ միայն որ կ՚երթայ կը մեռնի, իր օճախը դժբախտութեան եւ սուգի
ենթարկելով. ի՛նչ ընենք, բոլոր ազգերու ճակատագիրն է ատիկա, հետեւաբար, ո՛չ մէկ
կերպով կապ ունի հայուն կամ անոր ցաւերուն հետ։ 

Հարկահաւաքը (թահսիլտար) եւ ձիաւոր ոստիկանը օր մը օրանց չեն երթար թուրք գեղացիի
մը տունը ամիսներով նստիլ, բռնադատել այդ գեղացին որ իրենց ամէն օր հաւ եփէ,
գառնուկի միս կերցնէ. չեն կրնար անոր կնկան, աղջկան պատիւին հետ խաղալ անպատիժ
կերպով, մինչդեռ նոյն բանը չէ որ տեղի կ՚ունենայ հայ գեղացիներուն նկատմամբ։ 

Ասոնք ամէնը գիտնալու համար՝ Իշխան Սապահէտտին Վոսփորեան խրախճալից ափերէն, ճոխ
ապարանքներէն բոլորովին տարբեր միջավայրի մը, շատ հեռու՝ երկրին մէջ պէտք է ապրած
եւ աչքով տեսած ըլլար հայերուն կրած կոյր եւ հեթանոս հալածանքը. եւ սակայն Իշխանը
չի ճանչնար այն երկիրը ու այն խնդիրները՝ որոնց դատաստանն ընելու փորձը կ՚ընէ։ 

Թուրքիոյ մէջ մտաւորականը կը հալածուի. – Ճիշտ է, կը հալածուի, սակայն ցաւալին այն
է որ այդ հալածողներուն մէջ – անշուշտ ամէնքն ալ թուրք – նորէն մտաւորականներ ալ
պակաս չեն։ 

Թուրք մտաւորականներու հալածանքի նկարագրութեանը մէջ Իշխանը կը գործածէ
դիւցազներգական, ողբերգական վսեմ ոճ մը, տեսակ մը ռոմանթիք քնարերգութիւն, որուն
համար անկեղծօրէն կը շնորհաւորենք զինք։ 

Սակայն, երբ իրողութիւններուն վրայէն իստկենք բանաստեղծական աւելորդ կեղեւները՝ կը
գտնենք պարզապէս որ Պօլիսէն կարգ մը թուրքեր կ՚աքսորուին դէպի գաւառները, որոնց
մեծամասնութիւնը մտաւորական չէ – ինչպէս կը սիրէ հաւաստել Իշխանը – եւ որոնք ամէնքն
ալ կա՛մ լիաթոշակ պաշտօն մը առած եկեր են տեղաւորուիլ Անատոլիի աս ու ան պաշտօնատան
մէջ, կամ բոլորովին անգործ՝ որոշ ԱՄՍԱԿԱՆ մը ունին եւ հանգստաւէտ կեանքի մը բոլոր
առաւելութիւններովը հաճոյքներ կը հալածեն։ Փառք Աստծու, շա՜տ տեսանք այդ
հերոսներէն։ Ինչպէս ուրիշ առիթով ալ այս էջերուն մէջ անդրադարձած ենք թուրք
ազատականներու եւ աքսորականներու մասին, աւելորդ չըլլայ գուցէ հեղ մըն ալ կրկնել
թէ՝ անոնք ազատութեան, գաղափարի զոհեր չեն մեծամասնութեամբ. կամարիլային՝
ոստիկանական ու լրտեսական չեմ գիտեր ի՜նչ աղտոտ ու խաւար էնթիկներու անձնական
կիրքերու, վրիժառութեանց ու նոյնիսկ սիրային խնդիրներու դաւադրական արդիւնքներն են։
Ահա այդ զոհերուն իրաւցնէ տխուր պատկերը՝ որ Սապահէտտինի փաթէթիք ու գունագեղ գրչին
տակ իտէականացած է. ըսենք բոլոր ճշմարտութիւնը, աքսորականի այս հերոսական անունով
Պօլիսէն եկած շատ մը անձնազոհ մտաւորականներ ալ... արուեստագէտ լրտեսներ են։ 

Իսկ թէ «այսօր ամբողջ երկրին մէջ մտաւոր զօրեղ բրօպականտ մը կայ բռնապետութիւնը
տապալելու ի նպաստ», հաստատութիւն մըն է, որ ապացուցութեան կը կարօտի։ Ո՛չ,
բռնապետութիւն մը, յոռի վարչութիւն մը, ընկերական անշարժ, քարացած կազմակերպութիւն
մը, փաշաներու, հրամանատարներու պորտաբոյծ ու շուայտ լէգէոն մը, անասնամիտ ու
զարհուրելի բնազդներով տոգորուած քուրդ ու թուրք զինուորներու բանակը՝ քանի մը
աքսորականներու աննպատակ ու գինովի լորձունքովը թրջած հայհոյութիւններովը չի
յեղաշրջուիր, որովհետեւ հայհոյութիւնն է միակ պրոպականտան՝ Իշխանին այդ սիրելի
աքսորականներուն մինչեւ հիմա գործադրած միջոցը։ 

Ո՞ր թուրք յեղափոխականն էր որ ներքին ապստամբութեան ծրագիր մը պատրաստեց.
ժողովուրդին ծոցին մէջ կազմակերպութիւն մը յառաջացուց, ամբոխին հոգին ցնցեց։ Միթէ
թուրք ընկերութիւնը պատրա՞ստ է ազատագրութեան, գիտակի՞ց է նա իրաւունքներուն։
Պատրաստ եւ գիտակից չըլլալուն զօրաւոր ապացոյցը այն է որ՝ Սապահէտտին ինք ալ չի
մերժեր դուրսէն գալիք բարենորոգիչ Ձեռքը։ Բայց, Եւրոպան ո՛չ մէկ յանձնառութիւն
ունի՝ թուրք ժողովուրդին ընկերական վիճակովը հետաքրքրուելու եւ զայն փոխելու։ Հայը՝
իբրեւ իրաւազուրկ, անգթօրէն շահագործուած ցեղ մը՝ ուրիշ ցեղերէ, եւ քաղաքակրթութեան
ծառայած ու ծառայող ազգ, Հայը՝ ենթակայ բնաջնջումի, համայնատարած ջարդերու,
բռնաբարումի՝ իր գոյութեան, իր մարդկային իրաւունքներու երաշխաւորութիւնը պահանջած
է Տէրութիւններէն, որ ճանչցած են անոր արդարութիւնը։ 

Հայը՝ կը դիմէ Եւրոպայի, վստահ ըլլալով թէ օտար միջամտութեան մը շնորհիւ է միայն որ
կարելի պիտի ըլլայ իրաւունքն ու Արդարութիւնը իշխել տալ Հայաստանի մէջ, եւ այդ
Արդարութեան ու Իրաւունքի Նոր շրջանը նոյնքան բարերար եւ արդիւնաւոր պիտի ըլլայ
նաեւ իր դրացի թուրքին ու քիւրտին համար ալ։ Հայը այսպէս կը մտածէ, այսպէս մտածել
ստիպուած է՝ որովհետեւ իր աչքին առջեւ դրուած է Թուրքիոյ պատմութիւնը եւ Թուրքիոյ
ընկերական ու մտաւոր ներկայ վիճակը։ 

Եւ այդ վիճակը հեռու է մեզ յուսադրելէ։ 

Վառնա, Թիւ 34, 1906, Փետրուար 15 

Գ. 

ՀԱՅ ԵՒ ԹՈՒՐՔ ՆՈՅՆ ՇԱՀԵՐԸ ՈՒՆԻՆ. – Ահա սխալ հաստատում մը՝ որ ոսկեզօծելով կամ
ներկելով՝ Իշխանը կ՚ուզէ Թուրքիոյ ժողովուրդներուն տնտեսական ու ընկերական
պայմաններուն ներքնապէս ծանօթ չեղողներուն իբրեւ ճշմարտութիւն հաւտացնել տալ։ Ո՛չ,
հայ եւ թուրք նոյն շահերը չունին։ 

Ինչպէս ինքն ալ կը խոստովանի՝ միւսիւլման կամ ոչ-միւսիւլման Քիւրտերը ամէնքն ալ
կ՚ապրին աւազակութեամբ, կողոպուտով եւ սպաննութեամբ. բնականաբար անոնք պիտի կեղեքեն
այն ժողովուրդը՝ որ աւելի անպաշտպան, աւելի խաղաղասէր է ու աշխատութեամբ պարապած,
այսինքն Հայը։ Ասկէ զատ կրօնքի տարբերութիւնը, քրիստոնեայի եւ միւսիւլմանի
խտրականութիւնը ամէնավայրագ մոլեռանդութեանց կը մղէ այդ կիսաբարբարոս եւ տգէտ ցեղը,
որ առանց անոր ալ, կը կրէ հակամարդկային անգութ բնազդներ։ 

Հայուն եւ քիւրտին շահերը երբէք կարող չեն համերաշխիլ, մինչեւ որ քիւրտերուն
ընկերական կեանքը խորապէս չի յեղաշրջուի, չի բարեշրջուի. եւ ասոր համար ալ երկար
տարիներ, ինչպէս նաեւ անաչառ, խիստ բայց քաղաքակրթիչ վարչութիւն մը հարկաւոր է. եւ
այդ վարչութեան յոյսը անկարելի է Թուրքիոյ վրայ դնել։ 

Թուրքիան իրեն համար դիւանագիտութիւն մը նկատած է միշտ քիւրտ ցեղը դիտմամբ այդպէս
բարբարոս, մարդախոշոշ ցանկութիւններով պահպանել, որպէսզի զանոնք գրգռէ երկրին
ոչ-միւսիւլման հպատակ ժողովուրդներուն, մասնաւորապէս հայերուն դէմ։ Թրքական այդ
դիւանագիտութեան նպատակն այն է որ՝ քիւրտերը միշտ հարստահարեն, նեղեն, սանձահարեն
Հայերուն խաղաղ յարաջդիմութիւնը եւ չը թողուն որ քրիստոնեաները կամ որ նոյնն է՝
Հայերը՝ կարող ըլլան երկրին մէջ տնտեսապէս ու բարոյապէս առաւելակշիռ դիրքի մը
հասնելու։ Ի՞նչ էր պատճառը՝ որ Համիտիյէ կեղծ ու շնական անունը իբրեւ զինուորական
պիտակ փակցնելով՝ այդ աւազակաբարոյ մարդոց ձեռքը զէնք տուին եւ անոնց անձը՝ զինուոր
հռչակելով՝ անձեռնմխելի դարձուցին. հարստահարութեան ու զանգուածային ջարդերու
կազմակերպութիւն մը չէ՞ր եղածը, կամ բաց արտօնագիր մը չէ՞ր որ անոնց կը տրուէր՝
իրենց ուզած կերպովը վարուելու խեղճ հայ գիւղացիներուն ու վերջապէս հանդիպած ամէն
հայուն դէմ։ 

Նոյնքան հակամարտ են նաեւ հայուն ու թուրքին շահերն ալ. այսօր տակաւին Հայաստանի
շատ մը գաւառներուն մէջ թուրքերը աւատատէրեր են, այսինքն ընդարձակ հողեր կը
պատկանին թուրք պէկերու, աղաներու, որոնց սահմաններուն մէջ ապրող հայ գիւղական
բնակիչները սեփականատիրութեան ամէն իրաւունքէ զրկուած են. այդ հայ գիւղացիները հողը
կը վարեն, կը ցանեն, կ՚աշխատին, կը չարչարուին՝ բայց իրենց ձեռք բերած արդիւնքին
կէսէն աւելին աղան կը յափշտակէ. արտը կամ հողը՝ երբէք Հայուն չպիտի կրնայ պատկանիլ
օր մը, նոյնիսկ հայ գեղջուկին բնակած տունը իրենը չէ, բացի ատաղձէն։ 

Քաղաքաբնակ հայ եւ թուրք բնակչութեանց մէջ ալ ընկերական վիճակի նոյն հակամարտ
շահերը։ Նկատողութեան առէք Հայաստանի ո՛ եւ է մէկ կարեւոր քաղաքին բնակչութեան
դիրքը, զբաղումը եւ ձգտումները, ու դուք կը տեսնէք թէ մեծ անդունդ մը կը բաժնէ
հայերը՝ թուրքերէն։ Առեւտուրը, վաճառականութիւնը կեդրոնացած է հայերուն ափին մէջ,
աշխատութիւնը՝ Հայը ինքն իսկ է. մինչդեռ թուրքը՝ ծոյլ, առեւտուրի, արհեստի
բացարձակապէս անընդունակ՝ բան մը չի տար երկրին կենսագործութեանը, այլ միշտ կը
վայելէ։ Քաղաքաբնակ թուրքերուն մէկ մասը՝ զինուոր է, մաս մը կառավարական պաշտօնեայ,
ջնջին փոքրամասնութիւն մը՝ խիստ նախնական արհեստներով զբաղուած ու մարդ չի գիտեր թէ
դեռ անդին մնացած խոշոր մեծամասնութիւն մը ինչո՞վ կը շահի ու ինչո՞վ կ՚ապրի։ Ու եթէ
մարդ չի գիտեր կ՚ըսենք, բացատրութիւն մըն է որ կը գործածենք. թէ՛ պաշտօնեայ, թէ
անգործ մասերը՝ ամէնքն ալ կողմնակի մութ միջոցներ գտած են կեղեքելու, հարստահարելու
հայը եւ այդ վաստակով պահելու իրենց գոյութիւնը։ Առանց օտար վարչութեան մը ուղղակի
հսկողութեանը՝ անկարելի է որ խաղաղօրէն, հանգստութեամբ ու տեւականապէս կարող ըլլայ
Հայը տիրանալու այն տեսակ ընկերային ու վարչական դիրքերու, որոնք իր իրաւունքն են
բայց զլացուած մինչեւ հիմա։ 

Իրողութիւնները մէջտեղն են. ի՞նչ եղաւ արդիւնքը այն իբր թէ բարենորոգութիւններուն,
որոնք մեծ ջարդերէն ետք իրագործել կեղծեց Թուրքիան՝ Հայաստանի վեց նահանգներուն
մէջ։ Մենք կը հաւատանք որ եթէ այդ բարենորոգչական փորձերուն բուն շարժառիթը լոկ
ձեռնածուղակ խաբէութիւն մըն էր, միւս կողմէն՝ թուրք եւ հայ ժողովուրդին շահերու
հակամարտութիւնն իսկ մեծ պատճառ մը եղաւ որ անոնք փոխանակ օգուտ բերելու,
բացարձակապէս զրկանքներու նոր դուռ բանան հայութեան համար։ 

Ո՛չ, թուրքերը պիտի չուզեն որ հայ ժողովուրդը ընկերական, դատաստանական ու վարչային
հաւասարակշիռ դիրք մը վայելէ երկրին մէջ, որովհետեւ իրենց շահերը այդպէս չեն
պահանջեր. հետեւաբար մենք Թուրքիոյ խոստումներուն վրայ հաւատք չենք կրնար դնել։ Իսկ
Սուլթանէն կամ Սուլթաններէ բարեկարգութիւն սպասելը՝ առնուազն անխելքութիւն կը
սեպենք ինքզինք ազատական թուրք հռչակողի մը համար, հոգ չէ թէ այդ թուրքը
Սապահէտտինի պէս իշխանազուն մը ըլլայ։ 

Գալով այն սպառնալիքներուն որ Իշխան Սապահէտտին կը թոթովէ Եւրոպայի, համիսլամութեան
խրտուիլակը տնկցնելով Արեւմուտք ի առջեւ, մեր գիտնալիք բանը չէ. թող հաշիւի առնեն
անո՛նք՝ որոնց կ՚ուղղէ. ուստի, առայժմ, մենք միշտ վստահ քաղաքակիրթ ազգերու
բարոյական ուժին, կը խնդրենք որ Իշխանը չի ցաւի այն դառն ճշմարտութիւններուն համար,
որոնք ստիպուեցանք արձանագրել հոս։ 

Պետական Խորհուրդի Ընդհ[անուր] Ժողովը կը քննէ եղեր Մամուլի կանոնադրութիւնը, որը
անշուշտ գործադրութեան յանձնուելէ առաջ պիտի ենթարկուի Երեսփ. Ժողովի
վիճաբանութեան։ 

Մամուլը՝ խօսքն է, ազատ խօսքը, որ տպագրութեան միջոցով կ՚արտայայտուի՝ ուղղուած
հասարակութեան եւ ամբողջ մարդկութեան։ 

Սահմանադրական երկիրներու մէջ կայ երկու զօրեղ եւ նուիրական հաստատութիւն՝
ժողովուրդին մտածման ու զարգացումներուն իբրեւ բեմ, մէկը՝ Խորհրդարանը, Ազգային
ներկայացուցիչներու ժողովը, միւսը՝ Մամուլը։ Ինչպէս որ Երեսփոխանական Ժողովը պէտք է
բացարձակապէս անկախ եւ անձեռնմխելի ըլլայ, նոյնպէս Մամուլը պէտք է ըլլար անկաշկանդ
եւ ազատ՝ ո՛ եւ է սահմանափակումէ, ո՛ եւ է ճնշիչ կանոններէ ու այնպիսի կանոնական
տրամադրութիւններէ՝ որոնք այս կամ այն կերպով, այս կամ այն առիթի տակ բաց դուռ
կազմեն իշխանութեան քաղաքական ոտնձգութիւններուն ու վարչական միջամտութիւններուն։ 

Եթէ կարելի է Երեսփոխանական Ժողովին խօսելու ազատութիւնը կանոնադրութեան եւ
սահմանափակումներու ենթարկել, եթէ կարելի է Երեսփ. Ժողովին, այսինքն ժողովուրդի
կարծիքներուն եւ մտածումներուն թարգման ըլլալու կոչուած անձնաւորութիւններուն խօսքի
չափը կշիռքի ենթարկել եւ արգելափակ միջոցներու տակ առնել՝ առանց ճշմարիտ ազատութեան
դէմ մեղանչելու, կարելի է նոյնպէս մամուլի ազատութիւնն ալ սահմանաւորել ու չափուած
կանոններու շրջանակի մը մէջ սեղմել։ Հանրային կարծիքի եւ ազատ մտածման
արտայայտութիւններուն, Խորհրդարանին եւ Մամուլին՝ մէջ արժէքի ո՛չ մէկ տարբերութիւն,
ո՛չ մէկ զանազանութիւն կայ։ 

Ինչպէս որ կատարեալ Սահմանադրութիւնը պարտաւոր է ամէն կերպով դիւրացնել ժողովուրդի
ցանկութիւններուն, պահանջներուն ձգտումներուն եւ հայեացքներուն միջոցները,
ապահովելով Խորհրդարանին՝ իր բարոյական ու մեքենական գործունէութեան անթերի
ազատութիւնը, նոյնը պարտաւոր է ընել՝ միեւնոյն համեմատութեամբ եւ միեւնոյն
պատճառներով՝ Մամուլի համար։ 

Եթէ Խորհրդարանը բերանն է ժողովուրդին եւ վերահսկիչը՝ դատական ու գործադիր
իշխանութեանց, Մամուլը եւ՛ ամենօրեայ շրթունքն է ժողովուրդին եւ՛ վերահսկիչը թէ՝
գործադիր ու դատական իշխանութեանց, թէ նոյնինքն օրէնսդիր իշխանութեան՝ Խորհրդարանին
միանգամայն։ 

Այն օրը ուր Մամուլին իրաւասութենէն խլուի ազատութիւնը՝ առաձգական եւ միշտ նենգաւոր
կանոններու միջոցով, այն օրը ուր մամուլը կորսնցնէ իր խօսքի ազատութիւնը՝ ա՛յն օրը
արդէն երկրին բովանդակ ազատութիւնը կարելի է բռնաբարուած եւ քանդուած համարիլ։ 

Մամուլը ուրիշ բան չէ՝ եթէ ոչ հանրային կարծիքը, ժողովուրդին ձայնը եւ
հասարակութեան խօսքը։ 

Այդ կարծիքը, այդ ձայնը եւ այդ խօսքը պէտք է լսուին ամէն օր եւ լիակատար
ազատութեամբ, դառն ըլլան թէ քաղցր իրաւացի կամ անիրաւ, արդար կամ դատապարտելի։
Սահմանադրութիւնը, որ իբրեւ հիմնական սկզբունք, կ՚ապահովէ անհատին խօսքի ու
գաղափարի ազատութիւնը, չի կրնար երբեք ո՛չ մէկ արգելիչ միջոցներով ու եղանակով
կաշկանդել անհատներուն հաւաքական ձայնը, խօսքի հաւաքական ազատութիւնը։ 

Ճիշդ է, կրնայ պատահիլ որ յանուն Մամուլի ազատութեան՝ խօսքը գործածուի չարաչար
կերպով, կատարուին զեղումներ ու շանթաժներ։ 

Ճիշդ է, կրնայ պատահիլ որ Մամուլի անարժան գործիչներ եւ անազնիւ մարդիկ զեղծանին
այս ազատութեամբ եւ շահագործեն այս ազատութիւնը՝ ի նպաստ դատապարտելի շահերու եւ
դիտումներու։ 

Ճիշդ է, այս բոլորը կրնան պատահիլ եւ կը պատահին միշտ ամէն տեղ ու ամէն երկրի մէջ։

Բայց բոլոր այդ պատճառները, բոլոր այդ նկատումներն ու նախատեսութիւնները բնաւ չեն
կրնար այնքան արժէք ունենալ որ աւելի կշռեն քան ինքն իսկ խօսքի ազատութիւնը եւ այդ
ազատութեան ընդհանուր օգուտները։ 

Այդ բոլոր զեղծումներուն եւ անպատեհութեանց դէմ իբրեւ հակակշիռ՝ Սահմանադրութիւնը
մէկ բարոյական ուժ միայն կրնայ հարկադրել, — ԴԱՏԱՐԱՆԸ։ 

Դատարանէն դուրս՝ Մամուլին համար սահմանուած ամէն կաշկանդիչ օրէնք՝ բռնութիւն է եւ
բռնութիւն կը մնայ։ Եւ Դատարանը՝ Մամուլի միջոցով կատարուած ամէն անիրաւ
քննադատութիւն, ամէն զեղծում ու վնաս կը դատէ այնպէս՝ ինչպէս կը դատէ ո՛ եւ է
անհատէ մը ուրիշ անհատի մը դէմ բացուած իրաւունքի դատ։ 

Ընդունելով որ անհատ մը՝ առանց Մամուլի դիմելու, կարող է խօսքով ու իր լեզուով
վնասել ուրիշի մը պատուին, անիրաւութիւն հասցնել անոր, պատճառել բարոյական եւ
նիւթական վնասներ՝ փողոցի մէջ, հանրութեան առջեւ, գաղտագողի փսփսուքներով եւ դեռ
բազմաթիւ եղանակներով՝ միթէ Օրէնքը բերնակա՞պ դնել հարկադրուած է մարդոց
շրթունքներուն վրայ, քաղաքացիներէ 100 կամ 500 ոսկիի երաշխաւորութի՞ւն կը պահանջէ։
Ո՛չ, այս տեսակ ծիծաղելի եւ անհեթեթ միջոցներ ձեռք չ՚առներ եւ չէ առած, այլ
պարզապէս անիրաւուածին բողոքին համաձայն՝ անիրաւողին ու յանցաւորին օձիքէն կը բռնէ
եւ զայն դատաստանի կ՚ենթարկէ։ 

Սակայն, ինչ որ անհեթեթ է ու ծիծաղելի՝ սովորական կեանքի եւ անհատներու առօրեայ
յարաբերութեանց համար, անհեթեթ չի նկատուի Մամուլի ազատութեան տեսակէտով։ 

Պետական Խորհուրդի քննութեան ներկայացող Մամուլի Կանոնագիրը կը պահանջէ եղեր որ
«լրագրի արտօնատէր մը 500 ոսկիի երաշխաւորութիւն մը տայ կանխաւ». ինչո՞ւ. հապա եթէ
այդ 500 ոսկիի երաշխաւորութիւնը չի կրնայ տա՜լ։ Ո՞ր քաղաքացիէն նիւթական սակ
պահանջուած է՝ իր ապագայ զեղծումներուն, յանցանքներուն, անիրաւութիւններուն կամ
ոճիրներուն ի հաշիւ. ո՞ր խանութպանէն, ո՞ր վաճառականէն եւ ո՞ր առեւտրականէն օրէնքը
կանխաւ այդ տեսակ երաշխաւորութիւններ կ՚առնէ՝ անոնցմէ մէկուն գործի ձեռնարկելէն
առաջ, չէ՞ որ անոնց իւրաքանչիւրն ալ կարող է խարդախել, անիրաւել, գողանալ եւ վնասի
ենթարկել անհատի մը կամ հանրութեան բարոյական ու նիւթական շահերը։ 

Մամուլի այդ բարի պտուղ կանոնագիրը ունի սակայն ամէնէն վտանգաւոր եւ ամէնէն
կասկածելի ուրիշ տրամադրութիւն մը. 

« Լրագիրները երկրին օգտակար յօդուածներ միայն պիտի հրատարակեն եւ երկրին
անդորրութիւնը վրդովող հրատարակութիւններու մէջ պիտի գտնուին. » 

Երկրին համար օգտակար յօդուածներ բացատրութիւնը այնքան յարաբերական, այնքան
պարագայական եւ առաձգական իմաստ մը ունի որ կարող է Լրագրութեան եւ Մամուլի
ազատութեան գլխուն դառնալ մշտական սպառնալիք ու մշտական ճնշում։ Ինչ որ ես
բացարձակապէս օգտական կը դատեմ երկրին շահերուն համար, ուրիշ մը կարող է նոյնքան
վնասակար դատել. ո՞ր աստիճանաչափով պիտի վճարուի այդ այնքան անորոշ, այնքան տարտամ
օգտակարութիւնը, ինչպէս կ՚ըլլան սովորաբար իշխանութեանց կողմէ սահմանուած
կանոնները։ Երկրին օգտակարութեան խնդիրը կը շօշափուի բազմաթիւ եւ բազմաձեւ մտքով,
գիտութեան փիլիսոփայութեան, բարոյականի, քաղաքականութեան, ընկերական
վարդապետութեանց եւ դեռ այնքան այլազան գաղափարներու ու թէօրիներու միջոցով։ Ինչ որ
այս ինչ գաղափարը, այս ինչ հայեացքն ու համոզումը մէկ քանիներու համար բացարձակ
արդարութիւններ կրնան ընդունուած ըլլալ ի նպաստ երկրին ու անոր զարգացմանը, նոյն
գաղափարներն ու համոզումները կրնան վճռական կամ ենթադրական չարիքներ համարուիլ
կառավարութեան տեսակէտով. ո՞վ պիտի ըլլայ ճշմարտութիւնը վճռողը։ 

Անցեալին եւ դեռ շատ մօտիկ անցեալին մէջ աշխարհքի ամենասուրբ ճշմարտութիւններէն մէկ
քանին, օրինակի համար՝ Ազատութիւնն ու Իրաւունքը՝ կառավարութեան կողմէ կը նկատուէին
քրէական ոճիրներ եւ անոնց քարոզիչները՝ եղեռնագործներ։ 

Ինչո՞ւ կարելի չըլլայ ընդունիլ թէ այսօրուան կեանքին մէջ ալ կրնան պատահիլ նոյնքան
ուրիշ համոզումներ եւ գաղափարներ՝ որոնք ճշմարտութիւններ են եւ հետեւաբար օգտակար
երկրին, բայց ո՛չ կառավարութեանը։ 

Եւ ահա օրէնքը՝ որ կը կանգնի մըտածողին առջեւ խիստ, անողոք եւ երկսայրի, ու կը
հարկադրէ զայն լռութեան, կը դատապարտէ զայն պատժի։ 

Այսպէս, այս երկրին մէջ այսօր իսկ բազմաթիւ անձնաւորութիւններ ու մէկէ աւելի
կուսակցութիւններ կան, որոնք համոզուած են թէ կեդրոնացման վարչական ձեւը աղէտ մը,
չարիք մըն է պետութեան ու երկրին համար. մինչդեռ անձնաւորութեանց ուրիշ
խմբակցութիւն մը կամ կազմակերպութիւն մը՝ իբրեւ չարիք ու աղէտ կը նկատէ երկրին
համար ապակեդրոնացման դրութիւնը։ Ո՞ր օրէնքը արդարութեամբ պիտի կարող ըլլայ վճռել
այս հարցին նկատմամբ, եթէ անիկա վաղը յանկարծ դատարանի մը առջեւ ելլէ։ 

Այսպէս, վարչութեան գլուխ անցած կեդրոնացման գաղափարի պաշտպան անձնաւորութիւնները
կարող պիտի ըլլան այս ու այն րոպէին հալածել եւ ճնշել ապակեդրոնացման կուսակիցներն
ու պրօպականտիստները, զանոնք նկատելով իբրեւ երկրին անդորրութիւնը վրդովող մարդիկ։
Ու Մամուլի օրէնքը իրենց զէնքը պիտի ըլլայ. այդ զէնքով իրաւունք պիտի ունենան
դադրեցնել թերթեր, արգիլել գրքերու հրատարակութիւնները եւ նոյն իսկ պատժել անոնց
հեղինակները։ Որպէս զի այս բռնութիւնները եւ անիրաւութիւնները տեղի չունենան՝ հարկ
է հարցը դնել ուրիշ եղանակով։ 

Երկրին օգտակարութիւնը եւ Երկրին անդորրութիւնը չափազանց անորոշ եւ անիմաստ
բացատրութիւններ են, պէտք է ճշդորոշել զանոնք ու սահմանել, թուումն մասանցը ընելով
նոյն Օգտակարութեան եւ Անդորրութեան դէմ մեղանչող պարագաներուն, որպէսզի կարելի
ըլլար կշռել զանոնք, վիճել անոնց վրայ եւ Խորհրդարանի որոշումէն ետքը դնել
գործադրութեան։ Անկէ ետք ամէն բան պայծառ կ՚ըլլայ եւ երկդիմութիւնը չի դառնար
ձեռնտու բռնապետութիւն՝ կառավարութեան հաշւոյն։ 

Իսկ 500 կամ աւելի ու պակաս ոսկիներու երաշխաւորութիւն պահանջելը լրագրապետներէ կամ
հրատարակիչներէ՝ բացէ ի բաց հարուած է՝ ուղղուած ժողովուրդի մտաւոր զարգացման ու
յառաջդիմութեան։ 

Յունվ. 16/29 

Տարեկան տեսութեան մը առթիւ ուզեցինք իմանալ թէ ի՛նչ գործեր կատարած են մեր
գաղութին ազգային մարմինները եւ ի՛նչ առաջադրութիւններ ունին յառաջիկային համար։ 

Ահա կը լրանայ նոր տարուան առաջին ամիսը, բայց ոչ մէկ ձայն։ 

Ոչ իսկ սովորական տեղեկութիւն մը, այս կամ այն շրջանէն։ 

«Լռութիւնը ոսկի է», կ՚ըսէին, երբ դպրոց կ՚երթայինք։ 

Փորձառութիւնը հաստատեց թէ միշտ ոսկի չէ։ Երբեմն արծաթ է, իսկ յաճախ ալ թիթեղ։ 

Այս երեքէն որո՞ւն կը համապատասխանէ համատարած լռութիւնը։ 

Փարիզի Կրօն. Ընկերակցութեան վարչական ժողովին մէջ, Բ. ատենապետը առաջարկեր է որ
բարենպատակ հաստատութիւնները իրենց տարեկան գործունէութեան տեղեկագրին եւ
հաշուեկշռին մէկ պատճէնը ղրկեն, առ ի գիտութիւն։ Եւ ժողովը հաւանութիւն յայտներ է,
սկզբունքով։ 

Զեկոյցը հազիւ հրատարակուած, դիտողութիւններ լսուեցան. 

Հապա Կրօն. Ընկերակցութի՞ւնը։ Ո՞ւր են իր գործունէութեան տեղեկագիրները եւ
հաշիւները… 

Տարիներէ ի վեր է որ կը ծեծուի այս խնդիրը, Ազգ. Տան հարցին հետ, առանց
եզրակացութեան մը յանգելու։ 

Միայն Կրթ. Խորհուրդն է որ պարբերաբար տեղեկութիւններ կը հաղորդէ մամուլին. իսկ
մնացեալը կը մնայ գոց գիրք։ 

Օրինակ, մինչեւ այսօր ալ հանրութիւնը լուր չունի թէ որեւէ քայլ առնուա՞ծ է, թեմական
կազմակերպութեան համար եւ ինչ առաջադրութիւններ ունին։ 

Նոյն պատկերը՝ Փարիզէն դուրս ալ, մինչեւ Մարսէյլ։ 

Ոչ մէկ տեղեկագիր կամ համառօտ զեկուցում, Լիոնի, Վալանսի, Կրընոպլի եւ միւս հայաշատ
շրջաններու ազգային գործունէութեան մասին։ 

Ամէն տեղ ալ կան ազգ. իշխանութեան կորիզներ, իբրեւ Միութիւն կամ Վարչութիւն։ 

Եթէ հարցնէք թէ ի՛նչ գործեր կատարեցին 1956ին եւ ի՛նչ առաջադրութիւններ ունին 1957ի
համար, պարզապէս տհաճութիւն պատճառած կ՚ըլլաք։ 

Նոյնիսկ վիճակագրական տեղեկութիւններ կը պակսին, - մարդահամար, տնտեսական եւ
ընկերային կացութիւն, նոր սերունդի փրկութիւն, եւ այլն։ 

Ոչ մէկ փոփոխութիւն՝ գործելու եղանակներուն մէջ։ Նոյն մարդիկը։ Նոյն մեթոտները։
Նոյն սովորամոլութիւնը, որ ի վերջոյ կը յանգի անշարժութեան։ 

Իսկ շրջանէ շրջան կապն ալ արարողական է, - հանդէս կամ պատարագ։ 

Մինչդեռ, գոնէ Փարիզն ու Մարսէյլը կրնային օրինակ հանդիսանալ, ծրագրեալ
գործունէութեամբ։ 

Պատկերը շատ աւելի տժգոյն է հարեւան գաղութներուն մէջ, սկսելով Անգլիայէն եւ
Պելժիայէն։ 

Ի՛նչ դիտողութիւն կամ հարցում ալ ուղղէք, պատասխանը լռութիւն է։ 

Երբեմն թղթակցութիւններ կ՚երեւան թերթերու մէջ, առանց ամբողջական գաղափար մը տալու
բուն իրականութեան մասին։ 

Համատարած լռութիւնը կ՚ապացուցանէ թէ մարդիկ ոչ միայն յոգնած են, այլեւ հաւատք
չունին իրենց կատարած գործին վրայ։ 

Անշուշտ երիտասարդութիւնն ալ կ՚օգտուի այս հոգեբանութենէն, խուսափելու համար որեւէ
պարտականութենէ։ 

Եւ օրերը օրերուն կը յաջորդեն յօրանջելով, հառաչելով, կամ պրիճ խաղալով… 

Երբ դրան զանգը հնչեց՝ հազիւ ժամը երկուքը կար, կէսօրէ վերջ։ Տիկին Վարդանեան
դժկամացեկաւ։ «Ո՞վ կարող է լինել էս ժամին... »։ Կիրակի էր եւ կարեւոր
ընդունելութեան մը օրը, - Տիկին Վարդանեանի եօթանասուներորդ տարեդարձը։
Հրաւիրեալներէն հազիւ մէկ երկուքը գիտէին այդ հանգամանքը։ Դեռ բաւական բաներ մը
ունէին պատրաստելիք եւ երեքէն առաջ մարդու չէին սպասեր։ «Բրնձէ փիլաւին» մանաւանդ
հարկ էր հսկել. գործ որ չէր սիրեր վստահիլ «իր որդուն»։ Հայկ դուռը բացաւ։ Ապշանքը
հազիւ կրցաւ զսպել։ Միջանցքէն պոռաց մօրը. 

- Չե՛ս կարող երեւակայել թէ ո՛վ է... 

Մայրը, փայտէ մեծ դգալը ձեռքին, տհաճութիւնը դէմքին, մրթմրթալէն, ծիծաղաշարժօրէն
ցասկոտ, երեւցաւ խոհանոցի բերնին. «Դէ մի վառի՛ր, է՛...»։ Նոյնքան եւ աւելի մեծ
ապշութեամբ մըն ալ ինք համակուեցաւ։ Լոյսին տակ ճանչցաւ որ այցելուն Արփիկ
Գափլանեանն է։ Մէկ քանի երկվայրկեանի մէջ խել մը բաներ մտքէն անցան եւ իր առաջին
հակազդեցութիւնը եղաւ գայթակղած, խորունկ բարկութիւնը։ 

Մտաբերեց Հրանտէն բաժնուելու անոր առաջին օրերը։ Իր խոր վիշտը եւ մեծ
փութկոտութիւնը՝ դժբախտութիւնը դարմանելու։ Այս աղջկան, իր քոյրերուն անորակելի
ընթացքը որով իր բոլոր զգաստութեան յորդորները, անասնական նախնականութեամբ, իրենց
հանդէպ թշնամութեան վերագրուեցան եւ դարձան շանթաժի առարկաներ։ Վերյիշեց անոնց
գոռոզութեան կատաղութիւնը եւ իր հանդէպ ալ ձգած նախատինքի յորձանքը։ Երեք տարի է
ահա ոստիկանատունէ ոստիկանատուն, ատեանէ ատեան կը թափառին։ Գաղութին մէջ իրենց
մակդիրը «քոմիսարիաի քոյրեր» դրեր են։ Շանթաժէ-շանթաժ, կորսուած արարածներու յատուկ
կուրութեամբ, դրամ քաշելու համար, իրենց ամբողջ էութիւնը կպցուցած երկու բառի՝
փանսիոն ալիմանթեռ... Ահա արդի ընկերութեան մէջ, կնոջ վերին իտէալը, - փանսիոն
ալիմանթէռ... 

Իրենց խարդախ կեանքին քողազերծուած մոլութիւնները կրկին ծածկելու համար, Հրանտին ու
իր ընտանիքին հանդէպ երեք տարիէ ի վեր, արձակած զրպարտութեանց սեւ ալիքները։
Օսմանեան կայսրութեան նախկին մաժնսթրաին խորհուրդովը, պառաւ աղջիկներու մռայլ
տեսչուհի, զառամած մարդոց հաճոյքի հայթայթիչ՝ «Տիկին Քիրպիի» ընկերացած, տունէ
տուն, երեք տարի, արիւնոտ ռոպ մը ցուցադրութեան հաներ են։ Շանթաժի ու ցածութեան
բոլոր հնարքները սպառելէ վերջ, իր ոտքը գացած ու տուն հրաւիրող ամուսնին իբր
պատասխան՝ ծաղրանք, նախատինք հրամցնելէ վերջ, երեք տարի՝ դատարանէ դատարան։ Եւ,
խելքի գալ, դարձեա՜լ գայթակղութեան ձեւին տակ, այժմ միայն, կղերականներու, ասոր
անոր ոտքը իյնալով։ «Ես ամուսնիս հանդէպ ո եւ է մեղադրանք չունիմ... կ՚ուզեմ տուն
երթալ...»։ Այս բոլորը մտաբերեց մէկ քանի տասնեակ երկվայրկեանի մէջ եւ իր առաջին
հակազդեցութիւնը եղաւ՝ թքնել այս ոճրածին քիւլօով կարճահասակ հրէշի երեսին ու
վայրկենական վռնտել իր յարկէն։ Եւ սակայն բարդ ու ծաւալուն հետաքրքրութիւնը որ
մարդու կիրքերուն փոքրագոյնը չէ՝ եղաւ իր երկրորդ եւ յաղթական հակազդեցութիւնը։
Ուստի, «հը-ը-ը՛» մը ըրաւ, իմաստներով ծանրաբեռն որ դուրս գալով հրաբորբոք դէմքի
քարքարուտէն, աչքերու կրակէն, ինքնին, ամբողջ սեւ զաւեշտ մըն էր։ 

Արփիկ՝ կափ կարմիր, իր «խոնարհ քրիստոնեայի» այն արտայայտութիւնը ունէր որ
դիմացինին պաշտպանութիւնը կը հրաւիրէր եւ որ յիշեցուց այս տեսքէն իր չարաչար
խաբուիլը, իր՝ եօթանասուննոց կնոջ խաբուիլը։ Համակուած մեծ զզուանքով մը, իր զաւկին
փորձարկութենէ՛ն ալ եկած ճմռթկումովը, հիմա գիտէր թէ այդ «անմեղութեան» ետեւ
պահուած չարագործ էակ մը կը խլրտար։ 

- Էդ ո՞նց է որ դու մեզ յիշել ես, ըսաւ, անագորո՛ւյն։ 

- Միշտ ալ յիշած եմ, բայց... պատասխանեց մեղմութեամբ, աչքերը երկչոտօրէն, խարտեաշ,
երկար թարթիչներուն տակէն բարձրացնելով եւ ցուցադրելով թէ՛ պաղատանք մը թէ՛
բարոյական իսկական թշուառութիւն մը։ Միւսը յիշեց թէ ի՞նչ աստիճանի սիրած էր
ժամանակին այդ թարթիչներուն արտայայտութիւնը, «նրա մատոննաի դէմքը»...
Ծայրայեղութեանց հակամէտ էր խառնուածքին, ակնթարթ մը թուեցաւ, որ ան ո՛չ բոլորովին
«հրէշ» մըն է ո՛չ ալ բոլորովին նախկին մատոննան... 

- Ախր ի՛նչ բայց, հը՛... 

- Չէ՞ինք համարձակեր... 

- Չէիք համարձակե՜եր... վրայ բերաւ, դիմագծային խօլ կծկումներով եւ երկար կոթով
դգալը, անզգայաբար, սպառնագին շարժելով - Տիկին Քիրպիներին, Թօփուզեանների,
եպիսկոպոսների ետեւից վազելու համարձակութիւն ունէք, երեք տարուց ի վեր,
քոմիսարեաները, դատարանները մտնել ելլելու, փաստաբանների, շիլ գործակատարների հետ
սիլի-պիլի անելու համարձակութիւն կը գտնէք, իսկ ինձ մօտ գալու՝ չէք համարձակուի...
Գժուե՛լ են, գժուե՛լ, աւելցուց, զաւկին ուղղուած, ղորթ եմ ասում, այժմու աղջկերքը
գժուել են... 

Դիւրագրգիռ նկարագիր, մաղձի տոպրակը մասամբ պարպելէ վերջ, մանաւանդ իր պէթ
նուառներուն դէմ, իր մէջ տիրապետեց արթիսթներին պաշտպանողը։ Եւ տեսաւ որ դեռատի
կինը, պատն ի վեր, «խեղճացել է, կուջ է եկել...»։ Եւ ո եւ է երիտասարդ աղջիկ՝ կամ
արթիսթ է՛ր արդէն, կամ արթիսթի թեկնածո՛ւ։ Պայմանով որ իր հեղինակութեան
նուիրականացումէն անցնէր նախ։ Վասնզի ուժեղ էր իր մէջ տեսակ մը տեսչուհիի,
վերակացուի, մայրիկի, պատշտպանողի խառնուրդ բռնակալ կինը։ 

- Դէ՛ ինչ ենք մնացել քորիդորում, հէ՛, վրայ բերաւ Հայկ։ 

- Փլաւը՛, փլաւը... յանկարծ «պղաւեց» մայրը, գունտուկլոր, անդիմադրելի
ծիծաղաշարժութեամբ, խոյացաւ դէպի խոհանոց, փայտէ դգալովը միւս երկուքին աչքունքը
վտանգի տակ դնելով... 

- Հը՛, դէ ասա՜, ասա տեսնեմ ի՛նչ ես ուզում... «Փլաւին» սոքը քչիկ մը առեր էր,
աւելի կարմրցնելով սակայն քան թէ սեւցնելով։ 

Միւսը իբր պատասխան, նախ, «Կրնա՞մ օգնել ձեզ...»։ Միտքը սակայն սեւեռած մէկ կէտի՝
ի՞նչպէս, ո՞ր կողմէն բռնէ այս կինը։ Ասիկա միւսներէն զգալաբար աւելի դժուար
կ՚երեւայ։ Ի՜նչ մեծ թիւով, ինչպիսի՜ վարպետութեամբ ճարած էին կիներ, մարդիկ, եւ
իրենց բացարձակապէս գործիք դարձուցած։ Մոլեռանդօրէ՜ն։ Անշուշտ ան ալ ունի իր
«կակուղ կողմերը»։ Բայց միեւնոյնները չեն թուիր ըլլալ։ Ասոր զսպանակին գործածութեան
մէջ ինք անվարժ է, ձախաւեր։ Միւսներունը՝ շահն էր, շահին մէկ երանգը, էնթէրէն... Եւ
կամ գութը։ Խեղճ, «անպաշտպան որբեր» էին զոր պէտք էր պաշտպանել տալ... Աս մէկը, աս
մէկը... նոյնը չէ։ Աս մէկը գործիք դարձող պտուղ չէ։ Եւ սակայն, եթէ ուզէր, ամէնէն
ազդեցիկը՝ իր գործերը կարգադրելու համար։ 

- Հրանտը դեռ կը սիրէ՞ ինծի՜ի... ողբագին ձայնով մը դուրս տուաւ, վերջապէս։ 

Միւսէն չխուսափեցաւ ե՛ւ շեշտին քոմէտին ե՛ւ հարցումին թագուն իմաստը։ Ան կը
նշանակէր այս ցուրտ սրտին համար, «Հրանտը նորէն նոյն աւանա՞կն է, կամ, կարելի՞ է որ
նախկին աւանակին վերածենք դարձեալ»։ Վերյիշելով նաեւ «իր որդուն» Մարինա
Կէօլճիւքիէֆը, դեռ այնքան Մարինաներ ու անոնց տեսակ-տեսակ խախկութիւնները՝ իր
ցասումն ու գայթակղութիւնը տեղի տուին անհուն ապշանքի մը, - Ախր, ի՛նչ, ի՛նչ են
հետապնդում է՜... ի՞նչ են ուզում կեանքից, իրանցից ու ի՛նչ են անում կեանքի բոլոր
սրբութիւնները... 

Երբ եւ իցէ իր հարցումը այսքան խստօրէն իրեն չէր զգացուցած սեւ առեղծուածը
մոլորութեան մէջ տապլտկող ընկերութեան, վասնզի երբ եւ իցէ այս արարածն ու իր
նմանները, յանկարծ, խոշորացոյցի տակ չէին ինկած, որուն մէջէն տեսաւ կեանքը՝ խլրտուն
կոյր անմտութեամբ, աւերիչ մոլութիւններով։ 

Այս այն րոպէն եղաւ ուր ակնթարթ մը չափեց յիմարութիւնը ու կեանքին մէջ անոր գործած
աւերին մեծութիւնը։ Մտածեց որ մարդոց փորձութիւններն ալ, վերջ ի վերջոյ
կ՚ենթարկուին հիւանդութեանց դիմաշրջումին։ Ո՞ւր է, կը հարցնէր իւրովին, ապաքինման
ասոնց փրկարար շրջանը... Անմիջապէս վերջ, թատերական գործի մը հոլովոյթը աւելի ցցուն
կերպով պատկերազարդեց կացութիւնը։ 

Հիւանդութեան ինչպէս թատերգութեան մը ամբողջական արտայայտութիւնը կրնայ բաւականանալ
երեք կամ չորս վարագոյրով։ Խախտուած մարմինը այս փուլերէն արագութեամբ կ՚անցնի եւ
immunise արիւնով մը կը դիմէ հաստատաքայլ դէպի իր նախկին առողջ վիճակը, դէպի դեռ
աւելի՝ ամրացած բնականոնը։ Նոյնիսկ բազմապիսի փտութիւններով նկարագրի պտուղը,
ջախջախիչ մեծամասնութեամբ, աշնան որդերու աւերիչ աշխատանքէն, կ՚ապահովէ
քաղցըրութիւն մը որով կ՚ընծայաբերուի ճաշակումին, կ՚արդարացնէ գոյութեան իրաւունքը
որդերուն, կը հանդարտեցնէ մտքին ընդվզումը՝ եղծանումի գոյութեան դէմ, եղծանումի
անըմբռնելիութեան դէմ։ 

Ինչ աստիճանի խորը ըլլալու էր ախտը որ երրորդ վարագոյրը կը բացուէր հոգեկան
անկումներու այնպիսի ցուցադրութեան մը վրայ որ չէր մտներ ո՛չ թէ թատերական գործի մը
շրջափակէն ներս, այլ նոյն իսկ, իր մոլեգնավատութեամբը, կը մերժուէր, առարկայական
ժամանակագրութեան մը հետապնդումներէն։ Եւ սակայն, չէր դադրեր ընկերային
ախտահոգեբանական երեւոյթ մը ըլլալէ։ Եւ իր անհաւատալի թիւովը, համաճարակային
նկարագրովը, կամայ ակամայ կը հանդիսանար որպէս ժամանակաշրջանը բնորոշ, նկարագրի
հիւանդութեան ախտանիշերը։ Փաստեր որ կը խմորեն այն կեանքը ուր կը տիրապետէ,
միահեծան, նորին վեհափառութիւն Յիմարութիւնը՝ աւերիչ ու արիւնարբու... Այդ
ցասմնալից գայթակղութեամբ էր որ ձեռքին դգալը սեղանին զարկաւ ու. 

- Ո՜չ, նա քեզ էլ ո՛չ սիրում է ո՜չ էլ ուզում է անունդ լսել... յայտարարեց աւելի
հեղինակութեամբ քան խնդրոյ առարկայ անձը ինք պիտի ընէր. - Երբ նա ոտդ եկաւ քեզ տուն
տանելու՝ ի՞նչ էիր անում էն ժամանակ։ 

Մտաբերեց անոնց գոռոզութեան ահագնութիւնը որուն մէջ կը թաւալէին եւ որ նոյն կերպով,
միայն ախտաբանականով հնարաւոր էր բացատրել։ 

- Տիկին Քիրպին ըսաւ... եթէ երթաս... փլէնթտ ետ առնել պիտի տայ եւ քեզի դարձեալ
դուրս ընէ, ողբաց, զոհի կերպարանքով, մանկապարտէզի ոտանաւոր արտասանող մանուկի
անճարակութեամբ։ 

- Չեն էլ ամաչում... «Տիկին Քիրպին ըսաւ»... Հապա երբ քո փլէնթը... թի՛ւ, էս կեղտոտ
բառերը, ահա էս սերունդի յատկանիշը... հապա երբ փլէնթդ տալու եւ ետ ալ չառնելու
անպարտուութիւնը կրեցիր... դատարանները ինկար, երբ, քո ամուսնուն դատապարտել տուիր
նա, նոյն օրը, նո՛յն ժամին, դատարանէն դուրս ելլելուց Փալէ տը Ժիւսթիսից, մինչեւ
Փալէ Ռուեալ, Էլի չաշխատեցա՛՞ւ քեզ համոզել որ տուն գաս, պատասխանի՛ր, հը՞, պոռաց,
սարսափելի դէմքով, պատաստանի՛ր, այո՛ թէ ոչ, «քրիստոնեայ Հայուհի»... 

- Այո՛, խոստովանեցաւ, անզգամ, բութ աչքերով։ 

- Իսկ դու՜ ինչ պատասխանեցիր, հը՜, դու՛ ինչ ասացիր... 

- Ես... ես կը վախնայի... Ուրիշներ աչքս վախցուցին... Այդ քու բոլոր ըրածներդ յետոյ
պիտի յիշէ եւ անկարելի է որ ո եւ է մարդ կարողանայ ներել... Ես ալ ճիշդ է, ըսի որ
եթէ ունեցած հարըստութիւնը վրաս ընէ՝ կ՚ընդունիմ առաջարկը՝ տուն երթալու... - Եւ
դու էլ փոխարէն թուղթ էիր ստորագրելու որ պարկեշտ կին պիտի լինես... ամբողջացուց
աննկարագրելի ծամածռութեամբ մը... 

Ահա, տարիներէ ի վեր, կը մտածէր իւրովին, այսպիսի տրտմէ մը վերջ, ցաւագար արարածի
խելապատիկին մէջ ուրիշ շարժում տեղի չէր ունեցած։ Ի՜նչ ալ վախեցողի աչքեր ունէր եւ
ունէին՝ իր քոյրերն ալ որ, միասնաբար, կատղած furieներու նման, տղամարդոց վրայ
գիտէին յարձակիլ, դուռ պատուհան կոտրել... Եւ եթէ հարստութիւնը իր անունին ըլլայ՝
վախը երկվայրկենական կը փարատի... Եւ այս առաջարկն ալ այն արարածներուն կողմէ որ
իրենց հեռացման առաջին օրերուն սպառնացած էին, տուն տեղ աճուրդի հանել տալ եւ
Հրանտին ալ՝ բա՜նտ... Այսքան խորամանկ արարածներու կողմէ այսքան անմտութիւն՝ գլխու
պըտոյտ կու տար պառաւ կնոջը։ 

Ան կէտ առ կէտ վերյիշեց ի՛ր գլխուն եկածներն ալ, ի՛ր ալ հարսին կոյր ու սպաննիչ,
անձուկ ու անձկացնող նիւթամոլութիւնը՝ որոնցմէ «կարող էր գժտել»։ Լեռնային
աւազակախումբի մը նման, ինչպէս աս իր քոյրերուն հետ, ան ալ մօրը հետ, մտած էր իրենց
տունը, քանդած հիմնայատակ, ոսկեղէն ու ինչք գողցած, մուր ու կեղտ ձգած, հեռացած...
«Ախր սա ի՜նչ նպատակ է, հը՜, սա ի՞նչ նպատակ կարող է լինել կեանքի մէջ...», կը
հարցնէր իւրովին, ուղեղային կշռոյթը վտանգող գայթակղութեամբ։ 

- Եւ այժմ որ ալ բոլորովին դիմակդ վար է ինկել, նրա մօրը, եղբօրը հասցէին զզուելի
զրպարտութիւններ տարաձայնելէ վերջ, ուզում ես որ քեզ էլի՞ ընդունի։ «Հրանտը ինծի կը
սիրէ՜է...» ըրաւ, միւսին կերպը ընդօրինակելով, խորունկ ցաւի մը մէջ որ միեւնոյն
ատեն չէր դադրեր ծիծաղաշարժ ըլլալէ... 

- Մե՛նք գէշ բան չենք ըսած. ուրիշները կ՚ըսեն... Ան ալ մեզի՜ համար ըսած է։ 

Դուք միայն անիկա կը պաշտպանէք։ Եւ մի խորհիք որ ձեզի... այնքան ալ բարեկամ է։
Ինչե՜ր կ՚ըսէր մեզի ձեր վրայ... 

- Ի՜նչ կարող է ասել, մի՛ բան էլ չէ ասած։ 

- Հա՜, մի բան էլ չէ ասած... այդպէս խորհեցէք... վայ այն կնկան որ Տիկին
Վարդանեանին թշնամին դառնայ, այնպիսի էնթրիկներ կրնայ ընել. մէկ օրէն միւսը՝ այնպէս
կրնայ սեւցնել որ լեզուդ բերանդ կը չորնայ... Մենք ձեզի չէինք ճանչնար. անիկա
կ՚ըսէր... Մենք... Մէկու մը որ հակառակ իյնայ՝ կատարեալ վհուկ մըն է, վտանգաւոր
կնիկ մըն է... Մե՜նք, մեր կրթութիւնը, մենք ուրիշի մասին... 

Տիկին Վարդանեան այս վերջերս քիչ մը նեղացած էր Հրանտէն։ Կը խորհէր որ ան ինքզինք
հեռու կը պահէր իրենցմէ։ Այսօր ալ, օրինակ, այսպիսի նուիրական առիթի մը պատրուակ մը
գտեր էր, ներկայ չըլլալու։ Անսահման էր ատկէ ստացած վիշտը որ երբեմն անցողակի ու
մակերեսային թըշնամութեան մը կը վերածուէր։ Կը մոռնար որ Հրանտ կ՚անգիտանար
ընդունելութեան առիթը։ Եւ ըստ իր դիւրաբորբոք նկարագրին, լեցուեցաւ Հրանտին դէմ,
չյաջողելով վարկ չտալ եթէ ոչ յերիւրածոյ գոնէ բոլորովին այլափոխուած այդ խօսքերուն։

Հայկ որ քովի սենեակը սեղանը կը շտկէր՝ խոհանոց եկաւ արագաքայլ։ «Ի՞նչ էք պղաւում
բոլոր ժամանակը, է՛։ Ուզում էք որ հիւրե՞րն էլ իմանան, ի՛նչ է, չէք լսում որ
զանգահարում են... 

Այս կարգի պարագաներուն մէջ Հայկ այնպիսի ամբողջականութեամբ կը յանձնուէր իր
գոյնզգոյն մանր կիրքերուն որ կիսաճաղատ գլխով, տասնըերկու տարեկան պատանի մը կը
դառնար։ Այդ հանգամանքը սիրելի կը կացուցանէր զինք եւ իր ընկերակցութիւնը՝ թեթեւ ու
զովացուցիչ։ 

Իսկապէս ալ իր զուարճալի խստութեամբ յանդիմանանքը տալէ վերջ՝ շուտափոյթ գնաց դուռը
բանալու։ Հիւրերը սկսած էին ծայր տալ։ Քանի մը րոպէ վերջ սակայն, մինչ անսովոր
ուժգնութեամբ դգալը կը շարժէր փլաւի կաթսային մէջ, անգամ մը եւս, սաստկագոյնս, զգաց
այս աղջկան ու իր քոյրերուն բացառիկ հոգեկան վատութիւնը։ Եկեր է, յուսահատ, բոլոր
միջոցները սպառելէ վերջ, իրեն կառչելու որ տուն մտնէ, եւ նոյն ատեն,
սրբապղծութիւններու մեծագոյնը կը կատարէ, օճախի մէջ, ամուսին կնոջ անբռնաբարելի
մտերմութեան մը պահուն յայտնուած կարծիք մը - միայն նուիրական աւանդ - այսպէս
ցածութեամբ ոչ միայն հրապարակելով, յանձնելով հանրային պղտոր մոլուցքին, այլ
չարափոխելով կամ ամբողջովին հնարելով զանոնք... Ու այս կրկնակ սրբապղծութիւնը՝ ո եւ
է ծանօթի մը հետ, ո եւ է մէկուն, հեռաւոր թէ մտերիմ, անոնց տունը, ոտքը երթալով...
Ոտքի ելլել, կեանքը ամբողջ, ամուսնական խորանին առջեւ, սրտերու ամբողջական
յանձնումի պահերուն ծորած մրմունջները ծախու հանելու, անոնց Թրաֆիքին
նուիրուելու... 

Խեղճ կինը աշխատեցաւ, կամքի մեծ ուժով մը, այդ հաստատումին յառաջ բերած
հակազդեցութիւնը չեզոքացնելու, վանելու զգայութեանը մէջէն, զգալով որ, տառացիօրէն,
կրնայ գլտորիլ մտային խախտումի մը մէջ... 

Մատէնճեաններն էին եւ երկու քայլի տարբերութեամբ՝ Տոքթորը։ Պետրոս իր լուրջ, խելօք,
սիրալիր տրամադրութեան մէջ էր, պատրաստ մտնելու բարձր եւ վերացական նկատառումներու
մէջ։ Մազերը ենթարկուած էին առաւօտուայ իրենց երկար խնամքին եւ կը պարագծէին հինցած
դէմքին մորթը՝ գալարուն առատութեամբ։ 

Երբ յօգնէր՝ կնճիռները, մեծ առատութեամբ, վայրկենապէս կը բազմանային, կը խորանային
եւ այն ժամանակ մազերուն նիրկուած ըլլալը, եբենոսի սեւութեամբ, դժնեայ եղանակով մը
կը հակադրուէր դէմքի զառամին։ Մտած էր հոգեբնախօսական նոր փուլի մը մէջ որուն մասին
Հրանտ յստակ տպաւորութիւն չունէր դեռ։ Անձնասպանութեան խնդիրը իր հրապոյրը մասամբ
կորսնցուցած կը թուէր։ Խափուսիկ էր նաեւ իր խելօք, սանձուած արտաքինը։ Հրանտ լսած
էր որ վերջի շրջանին ուժեղ մէկ երկու բախում ունեցած էր այնպիսի մարդոց հետ որոնց
եթէ բացայայտօրէն պարտականը չէր գոնէ միայն բարեացակամութիւն կը պարտէր։ Անոնցմէ
մին կը Տոքթ.... որ բազմաթիւ նամակներ ստացած էր իրմէ շատ օտարոտի
պարունակութիւնով... Յամենայն դէպս հարիւր առ հարիւր անտեղի... Իր լաւագոյն
կերպարանքը, դարձեալ, ընկերութեան մէջ էր... 

Էտիթ իր լուսոսկեայ վարսերու երանգին համադրած էր շողշողուն կանչով պարեգոտ մը որ,
մէն մի հակումին, կը ցուցադրէր առատ, հոլանի ու պիրկ կուրծքէն լայն շերտ մը։
Երկուքն ալ, ամուսին կին, որպէս կարեւոր դէպքէ մը վերջ, խելի եկածի տարածուն
արտայայտութիւն մը առած էին։ Բժիշկին հետ սկսան դարձեալ խօսիլ Աշխէնի մասին որ
քննած էր երէկ չէ առջի օր։ Ամուսնին դարձած, եւ շտապելով հոգ մը նետել վրայէն. 

- Կը տեսնա՞ս, կրկնեց, փուսէնը բան մըն ալ չունի... բան մըն ալ չէ եղածը... 

- Չէ՛, ըսաւ Տոքթորը, եղածը լուրջ բան մըն է եւ շատ ալ աւելի ծանր կրնայ ըլլալ. թէ՛
անարիւնութիւն սկսած է թէ՛ ոսկորներու շեղում... 

Էտիթ տարօրինակ դէմք մը առաւ, շիրին, եւ մէկ աչքը գաղտնի գոցեց, դժուար գուշակելի
իմաստով ինչ որ նշան տալով բժիշկին։ Ապա, պայքարելէ յոգնած, յայտնեց որ մարդիկ չար
են եւ կեանքը գէշ է։ 

- Յափրացած եմ, աւելցուց, մեղմութեամբ մը որ կը մատնէր սակայն ներքին բեկանում մը,
յափրացած եմ, կը հասկնա՞ք Տոքթոր, սաթիւռէ եմ մարդոց չարութեամբը։ 

Տոքթորը հաճոյքով կ՚ունկընդրէր։ 

- Մենք մեր ջիղերուն փիլիսոփայութիւնը ունինք, պատասխանեց. մեղմ եւ հազիւ գծագրուած
ժպիտով մը։ 

- Այն ժամանակ, աստիճան մըն ալ առաջ երթանք եւ ըսենք՝ մենք մեր աղիքներուն
փիլիսոփայութիւնը ունինք, աւելցուց Պետրոս, նոյնքան մեղմ շեշտի մը տակ պահելով իր
ամբողջական անհամաձայնութիւնը։ 

Էտիթ ելաւ եւ պատուհանէն դուրս սկսաւ նայիլ։ Նիւթը կը սպառնար խորանալ եւ գլուխ
ուռեցնել։ Այս լէ զ՚արմէնիէնները փոխանակ քէֆ ընելու խօսի՜ն, խօսի՜ն, լեզու շարժեն
ու բարկանան... 

Մինչ իրեն համար վերջերս ձեռք ձգած սաթիւռէ բառին նոր փայլն էր հրապուրիչը որ իրեն
վրայ զարգացած կնոջ արագ երանգ մը կը ձգէր։ Անկէ անդին լա պարպ... 

Տէր Հայրն ալ ներս մտաւ։ 

- Լաւ չեմ, պատասխանեց, Էտիթին իրեն ուղղած հարցումին, ժպիտով մը մեղմելով այն որ
անհարկի կրնար ըլլալ խանգարուած առողջութեան մը յայտնումին մէջ։ 

- Ինչու՞, հարցուց Պետրոս, կարի հոգածու։ 

- Մարսողութի՜ւնս... Ո եւ է բան մարսել չեմ կրնար, կը քացխի, ջու՛ր ալ խմեմ, ջուրն
ալ կը քացխի, հը սա՝ տեղս կրակ կը մաղուի, ամբողջացուց, կուրծքին վերնամասը ցոյց
տալով։ 

- Մեր Տիկինը ալ ի՜նչ եփելը, ինչպէ՛ս եփելը չի գիտեր... շարունակեց։ 

Այլազան քննութիւններ կատարեցին մարսողական խողովակին վերաբերմամբ եւ զանազան
խորհուրդներ տուին իրարու։ Տոքթորը մտիկ ըրաւ եւ ի վերջոյ հասարակ մահկանացուի մը
բոլորովին ընթացիկ մէկ կարծիքը յայտնեց։ Ասիտ գոյանալու է։ Երբ ըսուեցաւ որ
ասփիրինը կ՚օգնէ, ան՝ հակառակ չարտայայտուեցա՛ւ, գլխու հանելուկային շարժում մը
ըրաւ։ Թաքուն վճռականութեամբ հակառակ էր հիւանդ ընկերութիւնը լուսաւորելու գործին։
Դարմանագիտութիւն ըսածդ խորհրդաւոր մշուշով մը պէտք է որ պատուած ըլլայ միշտ,
որպէսզի ազդեցիկ դառնայ։ 

Տէր Հայրը յայտնեց որ անտեսուած աղօթքներուն հետեւանքով հոգեկանին բարելաւող
հրաշքը, մարմինին վրայ, տեղի չ՚ունենար։ 

Աղօթքի մասին կատարուեցաւ երկար քննութիւն։ Ըստ Էտիթին ան մաս կը կազմէր
մանուկներու էտիւքասիօնին։ Պիէն էլըվէ մանուկ մը պէտք է որ ատեն մը իր աղօթքները
ընէ։ Թէպէտ «բոլոր ժամանակը» Տիկին Վարդանեան եկեղեցի կ՚երթայ, բայց տունը աղօթել
մէյ մը սովորութիւն չէ ըրած։ 

Պետրոս յատկանշական գտաւ որ գիտական միտք մը որպիսին է Ալէքսի Քարէլ կը հռչակէ
աղօթքին ամենազօրութիւնը։ Աղօթքը բիւր արտայայտութիւն ունի։ Ո եւ է պարտականութիւն
կատարել՝ աղօթքի լաւագոյն ձեւերէն մին է։ Տէր Հայրը, զուսպ ոգեւորութեամբ, վանելով
կացութիւնը տիրապետելու ո եւ է շարժում, մանր ժպիտը միշտ փոքր, յարաշարժ, խորամանկ
աչքերուն, յայտնեց որ իր խորունկ համոզումն է, գիտականապէս ալ հաստատուած, որ
աղօթքը ամենազօր է։ Եւ զարմանալի է որ մարդիկ չեն գործածեր իրենց ձրի տրուած այդ
հրաշարար միջոցը... 

- Ամէ՞ն ինչ կրնայ աղէկցնել, հարցուց Էտիթ՝ զմայլած։ 

Տէր Հօր հաստատական պատասխանին վրայ. 

- Ամէ՞ն ինչ... կրկնեց դարձեալ։ 

- Ամէ՛ն ինչ։ 

- Քանսէ՞րն ալ կ՚աղէկցնէ։ 

- Քանսէ՛րն ալ, պատասխանեց Տէր Հայրը, հանդարտօրէն, անուշ ժպիտով։ 

Երբ Հրանուշ Ադամեանը եւ Թօփուզեանն ալ ներս մտան՝ աղօթքի նիւթը աւելի հրահրուեցաւ։
Հրանուշ իր կեանքէն փաստ մը պատմեց որուն համեմատ աղօթքը ո՛չ թէ ժամանակի ընթացքին
իր դերը կատարած էր, այլ գործած՝ րոպէական հրաշքի ձեւով։ 

Կաւին դարին իրարանցումը առաջին անգամ Պեկիշենց Մանուկը տեսաւ։ Մաղիկանց Արութին,
կամ ինչպէս կը կանչէին՝ Մաղաքեանին, հետ երկուքը միասին գիւղ կու գային: Հերկին
արտը Մանուկին արօրձողը կոտրեր էր, տուն կ՚երթար՝ նոր մը տանելու, Մաղաքեանն ալ
Սիմայի Աղջուրի Ակէն էշովը աղջուր բերելու գացեր էր, վերադարձին Երկանագիի նեղ տեղը
իրարու հանդիպեր էին: 

Կալերուն գլուխը, Խաչի Դար որ եկան, Մանուկ, թէեւ պատճառ մը չկար, բայց մարդ չէ՞ր,
մարդ երբեմն ետին չդառնա՞ր, չնայի՞ր, Սուրբ Սարգիսի լեռան կողերուն նայեցաւ: Կաւի
տեղերուն կապոյտ հողերուն վրայէն մէկը կը վազէր դարվեր: Կնիկմարդ ըլլալու էր: Կաւի
հանքերէն լուացքի, գլուխ լուալու կաւ հանելու համար էրիկմարդ կ՚երթա՞յ: Կնիկմարդու
գործ է: Ետեւէն երկրորդ մըն ալ վազեց: Անոր ալ ետեւէն քիչ վարը հերկուոր մը, որ արտ
կը հերկէր, եզնիքը կեցուց, ան ալ վազեց ու կնիկներուն հասաւ: 

Զարմանալի բան: Խելք չէր հասցուեր: Ինչո՞ւ իրարու ետեւէ վազեցին ասանկ: Բան մը կար
հոն: 

— Մաղաքեան,— ըսաւ Մանուկ,— Սուրբ Սարգիսի կողերուն, Կաւի Տեղերուն նայէ, բան մը
կայ հոն, բան մը ըլլալու է, ի՞նչ կ՚ըսես: 

Մաղաքեան, որուն աջ ոտքին տրեխը ոտքէն կ՚իյնար, կապերը քակուեր էին, ծռեր էր ու կը
կապէր, շտկուեցաւ, էշը կեցուց, որ չերթայ՝ կուժերը տեղի մը զարնէ ու փշրէ, մօրուքը
միջոցին մէջ, զննեց: Մանուկին տեսածները ան ալ տեսաւ: 

— Բան մը կենալը՝ կայ, ամա եղածը ի՞նչ է, հոսկէ հոն ինչպէ՞ս կը հասկցուի,— ըսաւ: 

Նոյն պահուն Գինան Փողերէն հերկուոր մըն ալ հերկը ձգեց, ան ալ լեռն ի վեր վազեց ու
հասաւ միւսներուն: Լեռը գացողները շատցան: 

— Ժողվըւելնուն որ նայելու ըլլաս, ատ մէկ տեղն է ինչ որ եղած է,— ըսաւ Մաղաքեան ու
Մանուկին հետ անթարթ դիտեցին: 

Դէպքին տեղէն երկու հոգի զատուեցան ու, դարվար քալելով, Սարդըխի աղբիւրին
հաւասարութեանը եղան ու կեցան: Դպրենց Զաքարն ու Մանուկանց Նշանը, եզնիքը առաջքնին,
կը հերկէին Դպրենց աղբիւրին արտը: Յայտնի է, թէ անոնց բաներ մը ըսին ու նորէն լեռը
ելան: Զաքարն ու Նշանն ալ իրենց դիմացի ճախինը Կոչենց վիկին արտը վիկ քաղողներուն
հաղորդեցին: Պոռալու ձայները հասան Մանուկին ու Մաղաքեանին, բայց չէին հասկցուեր
ըսուածները: 

Մանուկ չհամբերեց, խոշոր ոտքերովը մինչեւ Կզնակի ուռիներուն տակը վազեց: Հոտկէ վիկ
քաղողները մօտ էին, անոնց հարցուց. 

— Կաւին Դարը ի՞նչ կայ, ի՞նչ է եղեր: 

Անոնք ալ պոռալով պատասխանեցին. 

— Տեմուրճենց հարսը մեռեր է… Կաւին լեռը վար իջեր է, տակը մնացեր է, հասկցա՞ր: 

— Հասկցա՜յ… հասկցա՜յ… 

— Հանե՜ր են… հանե՜ր… մեռե՜ր է: 

Վիկ քաղողները նորէն շարուեցան արտին վիկը քաղելու: Ալ կը կայնուէ՞ր: Պէտք էր գիւղը
լուրը տանէր: Կալերուն գլուխը չելաւ, ճամբան կ՚երկննար: Շուտ, շատ շուտ երթալու
համար ջաղացքին առջեւէն՝ առուին վրայէն ցատկեց, Մանուկանց, Բարիկանց պարտէզներուն
վրայի ճամբէն, հոնկէ Արխնենց արտին տակէն, հոնկէ Լեղաղբիւրէն, Քնարենց դռնէն,
Գալուստին տան առաջքէն դառնալով, Շեխենց տան առջեւը հասաւ: Ցերեկուան սաստիկ տաքը
սկսած էր: Շուք ըլլալով՝ հողէ սեթերուն վրայ արտը, հերկը չգացողները, գիւղին
մեծերը, տարեցները նստեր էին: Մանուկին մինթանը քակուած, կուրծքը մինչեւ փորը բաց,
քրտինքը թարթիչներէն կը վազէր, ու ամիսներէ ի վեր չսափրուած կերպարանքը տեսնելով՝
Հայնենց Կարապետ աղան յանդիմանեց զինքը. «Ծօ՛, Մանուկ, ատ ի՞նչ հալ է, մազդ մօրուքդ
աղէկ մը իրար անցեր, երթալով թեղուտցի Գարեգինը կը դառնաս»՝ ըսաւ: Բայց Մանուկ
չթողուց, որ խօսքը աւարտէր ու լուրը հաղորդեց. 

— Տեմուրճենց հարսը, Կաւին Դարը մեռեր է, լեռը վրան փլեր է, տակը մնացեր է,— ըսաւ:

Յանկարծակիի եկան ամէնքը: Կարապետ աղային խօսքը բերանը մնաց: 

— Եա՜… ատ չեղաւ… կը տեսնէք հիմա եղածը,— ըսին իրարու,— Հիմա Տեմուրճենց տունը
տակնուվրայ պիտի ըլլայ: Տուներնին էրիկ մարդ ալ չիկայ, ոչ պարնտատը, ոչ էրիկը:
Կեսուրն ու տղաքն են: Ինտո՞ր հիմա լուրը պիտի տանք, ո՞վ պիտի երթայ լուրը տայ: 

Ամէնքը իրենց մտածածները ըսին: Քանի տարին անգամ մը՝ փորձանքը պակաս չէ աս Կաւին
Դարէն: Վիրայ կը փլի: Աս անգամ մահ ալ եղաւ: Ամա կաւը չերթան, կաւը չի ղրկենք՝ ի՞նչ
պիտի ընենք, ինչո՛վ մեծ պզտիկ գլուխնին, ծամերնին պիտի լուան, ամէն առտու աղբիւրը
ի՞նչ պիտի տանին՝ տղոցը շորերը մաքրելու համար: Սապոնով հո՞ւն կ՚ելլուի: Տանտէրը՝
Շեխ կնիկը, որ դուրսը էրիկմարդոցը խօսածները իմացաւ, դուռը եկաւ ու ափսոսաց. «Վա՛խ,
վա՛խ, վա՛խ… վա՜խ…,— ըսաւ,— տահա աս առտու էր՝ կուժը շալակը մեր դռնէն անցաւ…
ծոցաւոր ալ էր, ետքի ամիսին մէջ ալ էր… երկու հոգի մէկէն մեռան, մարն ալ, բերելիք
զաւակն ալ»: Էրիկմարդիկը բարկացան իրեն. «Շեխ կնիկ, դուն ալ ելեր ես՝ բերելիք
զաւակը կը մեղքնաս: Թող մարը ազատէր տէ, զաւակն ալ թող աշխարհք չգար: Երիտասարդ էր,
մարը թող մէկ մըն ալ բերէր» ըսին: Հոն եղող երիտասարդներուն՝ Գառնիկին, Կարապետին
դարձան ու՝ «Տղաք, խոտը չէք երթար, հերկը չէք երթար, գործերը ձգեր էք տանը
կնիկմարդոցը վրայ, պոյպեկիի պէս կը պտտիք գիւղը: Պոյ մը մինչեւ Կաւի Դարը երթայիք,
աղէկ մը հասկնայիք՝ ինչ որ եղեր է, ի՞նչ եղեր ու մեռեր է, լուր մը բերէիք մեզի»
ըսին: 

Տղաքը գացին, կարելի է՝ դեռ Կզնակի աղբիւրը չհասած, Քորճայենց Առաքելը եկաւ հերկին
դարէն, հերկուորի տրեխներով, ու 

— Ինչ է նէ, ինչ է նէ,— ըսաւ,— ամենուս ալ անցած ըլլայ: Տեմուրճենց հարսը Կաւին
լեռը հողերուն տակէն ազատեցինք, ջորիով տուն, բերինք, եկայ ձեզի լուր տալու: 

— Ի՞նչ կ՚ըսես, աղբար,— պատասխանեցին էրիկմարդիկը ամէն կողմէ, որունի՞դ ըսածին
հաւտանք, Պեկիշենց Մանուկը եկաւ ըսաւ, թէ մեռեր է, դուն կ՚ըսես տուն բերինք: 

— Մանուկը ի՞նչ գիտէ, լուրը ես տուի Սարդըխը արտ հերկողներուն, «մեռած չէ» ըսի: Ալ
չեմ գիտեր, ո՞վ սխալ լսեր է, «մեռած է» իմացեր է: Ինծի չէք հավտար նէ, գացէք
Տեմուրճենցը՝ աչքովնիդ տեսէք: Ամա՝ մազ մը մնացեր էր մեռնելուն, չհասնելու որ
ըլլայինք: Ապրելիք օր ունի եղեր: Լեռան շատը իր վրայ չէր քալեր: Մէկ մըն ալ որ՝
էնթարիին փէշը դուրս մնացեր էր: Չէ նէ ինտո՞ր պիտի գտնէինք ուր ըլլալը»: 

Այս պատմածներս պատմուածք շինելու համար ստեղծագործութիւն մը չէ: Կաւին Դարը հողին
տակը մնացողը՝ Տեմուրճենց հարսը, իմ մայրս է: Ինձմով իր վերջին ամսուան մէջ յղի
եղեր էր: Դէպքէն քսանըհինգ օր վերջը ես աշխարհ եկեր եմ: Բառ առ բառ իմ պատմութիւնս
է աս: 
