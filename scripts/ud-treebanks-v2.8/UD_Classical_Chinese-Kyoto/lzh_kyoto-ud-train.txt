里仁篇第四 

子曰里仁為美擇不處仁焉得知 

子曰不仁者不可以久處約不可以長處樂仁者安仁知者利仁 

子曰唯仁者能好人能惡人 

子曰苟志於仁矣無惡也 

子曰富與貴是人之所欲也不以其道得之不處也貧與賤是人之所惡也不以其道得之不去也君子去仁惡乎成名君子無終食之間違仁造次必於是顛沛必於是 

子曰我未見好仁者惡不仁者好仁者無以尚之惡不仁者其為仁矣不使不仁者加乎其身有能一日用其力於仁矣乎我未見力不足者蓋有之矣我未之見也 

子曰人之過也各於其黨觀過斯知人矣 

子曰朝聞道夕死可矣 

子曰士志於道而恥惡衣惡食者未足與議也 

子曰君子之於天下也無適也無莫也義之與比 

子曰君子懷德小人懷土君子懷刑小人懷惠 

子曰放於利而行多怨 

子曰能以禮讓為國於從政乎何有不能以禮讓為國如禮何 

子曰不患無位患所以立不患莫己知求為可知也 

子曰參乎吾道一以貫之曾子曰唯子出門人問曰何謂也曾子曰夫子之道忠恕而已矣 

子曰君子喻於義小人喻於利 

子曰見賢思齊焉見不賢而內自省也 

子曰事父母幾諫見志不從又敬不違勞而不怨 

子曰父母在不遠遊遊必有方 

子曰三年無改於父之道可謂孝矣 

子曰父母之年不可不知也一則以喜一則以懼 

子曰古者言之不出恥躬之不逮也 

子曰以約失之者鮮矣 

子曰君子欲訥於言而敏於行 

子曰德不孤必有鄰 

子游曰事君數斯辱矣朋友數斯疏矣 

公冶長篇第五 

子謂公冶長可妻也雖在縲絏之中非其罪也以其子妻之 

子謂南容邦有道不廢邦無道免於刑戮以其兄之子妻之 

子謂子賤君子哉若人魯無君子者斯焉取斯 

子貢問曰賜也何如子曰女器也曰何器也曰瑚璉也 

或曰雍也仁而不佞子曰焉用佞禦人以口給屢憎於人不知其仁焉用佞 

子使漆彫開仕對曰吾斯之未能信子說 

子曰道不行乘桴浮于海從我者其由與子路聞之喜子曰由也好勇過我無所取材 

孟武伯問子路仁乎子曰不知也又問子曰由也千乘之國可使治其賦也不知其仁也求也何如子曰求也千室之邑百乘之家可使為之宰也不知其仁也赤也何如子曰赤也束帶立於朝可使與賓客言也
不知其仁也 

子謂子貢曰女與回也孰愈對曰賜也何敢望回回也聞一以知十賜也聞一以知二子曰弗如也吾與女弗如也 

宰予晝寢子曰朽木不可雕也糞土之牆不可杇也於予與何誅子曰始吾於人也聽其言而信其行今吾於人也聽其言而觀其行於予與改是 

子曰吾未見剛者或對曰申棖子曰棖也慾焉得剛 

子貢曰我不欲人之加諸我也吾亦欲無加諸人子曰賜也非爾所及也 

子貢曰夫子之文章可得而聞也夫子之言性與天道不可得而聞也 

子路有聞未之能行唯恐有聞 

子貢問曰孔文子何以謂之文也子曰敏而好學不恥下問是以謂之文也 

子謂子產有君子之道四焉其行己也恭其事上也敬其養民也惠其使民也義 

子曰晏平仲善與人交久而敬之 

子曰臧文仲居蔡山節藻梲何如其知也 

子張問曰令尹子文三仕為令尹無喜色三已之無慍色舊令尹之政必以告新令尹何如子曰忠矣曰仁矣乎曰未知焉得仁崔子弒齊君陳文子有馬十乘棄而違之至於他邦則曰猶吾大夫崔子也違之
之一邦則又曰猶吾大夫崔子也違之何如子曰清矣曰仁矣乎曰未知焉得仁 

季文子三思而後行子聞之曰再斯可矣 

子曰甯武子邦有道則知邦無道則愚其知可及也其愚不可及也 

子在陳曰歸與歸與吾黨之小子狂簡斐然成章不知所以裁之 

子曰伯夷叔齊不念舊惡怨是用希 

子曰孰謂微生高直或乞醯焉乞諸其鄰而與之 

子曰巧言令色足恭左丘明恥之丘亦恥之匿怨而友其人左丘明恥之丘亦恥之 

顏淵季路侍子曰盍各言爾志子路曰願車馬衣輕裘與朋友共敝之而無憾顏淵曰願無伐善無施勞子路曰願聞子之志子曰老者安之朋友信之少者懷之 

子曰已矣乎吾未見能見其過而內自訟者也 

子曰十室之邑必有忠信如丘者焉不如丘之好學也 

雍也篇第六 

子曰雍也可使南面 

仲弓問子桑伯子子曰可也簡仲弓曰居敬而行簡以臨其民不亦可乎居簡而行簡無乃大簡乎子曰雍之言然 

哀公問弟子孰為好學孔子對曰有顏回者好學不遷怒不貳過不幸短命死矣今也則亡未聞好學者也 

子華使於齊冉子為其母請粟子曰與之釜請益曰與之庾冉子與之粟五秉子曰赤之適齊也乘肥馬衣輕裘吾聞之也君子周急不繼富 

原思為之宰與之粟九百辭子曰毋以與爾鄰里鄉黨乎 

子謂仲弓曰犂牛之子騂且角雖欲勿用山川其舍諸 

子曰回也其心三月不違仁其餘則日月至焉而已矣 

季康子問仲由可使從政也與子曰由也果於從政乎何有曰賜也可使從政也與曰賜也達於從政乎何有曰求也可使從政也與曰求也藝於從政乎何有 

季氏使閔子騫為費宰閔子騫曰善為我辭焉如有復我者則吾必在汶上矣 

伯牛有疾子問之自牖執其手曰亡之命矣夫斯人也而有斯疾也斯人也而有斯疾也 

子曰賢哉回也一簞食一瓢飲在陋巷人不堪其憂回也不改其樂賢哉回也 

冉求曰非不說子之道力不足也子曰力不足者中道而廢今女畫 

子謂子夏曰女為君子儒無為小人儒 

子游為武城宰子曰女得人焉耳乎曰有澹臺滅明者行不由徑非公事未嘗至於偃之室也 

子曰孟之反不伐奔而殿將入門策其馬曰非敢後也馬不進也 

子曰不有祝鮀之佞而有宋朝之美難乎免於今之世矣 

子曰誰能出不由戶何莫由斯道也 

子曰質勝文則野文勝質則史文質彬彬然後君子 

子曰人之生也直罔之生也幸而免 

子曰知之者不如好之者好之者不如樂之者 

子曰中人以上可以語上也中人以下不可以語上也 

樊遲問知子曰務民之義敬鬼神而遠之可謂知矣問仁曰仁者先難而後獲可謂仁矣 

子曰知者樂水仁者樂山知者動仁者靜知者樂仁者壽 

子曰齊一變至於魯魯一變至於道 

子曰觚不觚觚哉觚哉 

宰我問曰仁者雖告之曰井有仁焉其從之也子曰何為其然也君子可逝也不可陷也可欺也不可罔也 

子曰君子博學於文約之以禮亦可以弗畔矣夫 

子見南子子路不說夫子矢之曰予所否者天厭之天厭之 

子曰中庸之為德也其至矣乎民鮮久矣 

子貢曰如有博施於民而能濟眾何如可謂仁乎子曰何事於仁必也聖乎堯舜其猶病諸夫仁者己欲立而立人己欲達而達人能近取譬可謂仁之方也已 

述而篇第七 

子曰述而不作信而好古竊比於我老彭 

子曰默而識之學而不厭誨人不倦何有於我哉 

子曰德之不脩學之不講聞義不能徙不善不能改是吾憂也 

子之燕居申申如也夭夭如也 

子曰甚矣吾衰也久矣吾不復夢見周公 

子曰志於道據於德依於仁遊於藝 

子曰自行束脩以上吾未嘗無誨焉 

子曰不憤不啟不悱不發舉一隅不以三隅反則不復也 

子食於有喪者之側未嘗飽也 

子於是日哭則不歌 

子謂顏淵曰用之則行舍之則藏唯我與爾有是夫子路曰子行三軍則誰與子曰暴虎馮河死而無悔者吾不與也必也臨事而懼好謀而成者也 

子曰富而可求也雖執鞭之士吾亦為之如不可求從吾所好 

子之所慎齋戰疾 

子在齊聞韶三月不知肉味曰不圖為樂之至於斯也 

冉有曰夫子為衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不為也 

子曰飯疏食飲水曲肱而枕之樂亦在其中矣不義而富且貴於我如浮雲 

子曰加我數年五十以學亦可以無大過矣 

子所雅言詩書執禮皆雅言也 

葉公問孔子於子路子路不對子曰女奚不曰其為人也發憤忘食樂以忘憂不知老之將至云爾 

子曰我非生而知之者好古敏以求之者也 

子不語怪力亂神 

子曰三人行必有我師焉擇其善者而從之其不善者而改之 

子曰天生德於予桓魋其如予何 

子曰二三子以我為隱乎吾無隱乎爾吾無行而不與二三子者是丘也 

子以四教文行忠信 

子曰聖人吾不得而見之矣得見君子者斯可矣子曰善人吾不得而見之矣得見有恆者斯可矣亡而為有虛而為盈約而為泰難乎有恆矣 

子釣而不綱弋不射宿 

子曰蓋有不知而作之者我無是也多聞擇其善者而從之多見而識之知之次也 

互鄉難與言童子見門人惑子曰與其進也不與其退也唯何甚人絜己以進與其絜也不保其往也 

子曰仁遠乎哉我欲仁斯仁至矣 

陳司敗問昭公知禮乎孔子曰知禮孔子退揖巫馬期而進之曰吾聞君子不黨君子亦黨乎君取於吳為同姓謂之吳孟子君而知禮孰不知禮巫馬期以告子曰丘也幸苟有過人必知之 

子與人歌而善必使反之而後和之 

子曰文莫吾猶人也躬行君子則吾未之有得 

子曰若聖與仁則吾豈敢抑為之不厭誨人不倦則可謂云爾已矣公西華曰正唯弟子不能學也 

子疾病子路請禱子曰有諸子路對曰有之誄曰禱爾于上下神祇子曰丘之禱久矣 

子曰奢則不孫儉則固與其不孫也寧固 

子曰君子坦蕩蕩小人長戚戚 

子溫而厲威而不猛恭而安 

泰伯篇第八 

子曰泰伯其可謂至德也已矣三以天下讓民無得而稱焉 

子曰恭而無禮則勞慎而無禮則葸勇而無禮則亂直而無禮則絞君子篤於親則民興於仁故舊不遺則民不偷 

曾子有疾召門弟子曰啟予足啟予手詩云戰戰兢兢如臨深淵如履薄冰而今而後吾知免夫小子 

曾子有疾孟敬子問之曾子言曰鳥之將死其鳴也哀人之將死其言也善君子所貴乎道者三動容貌斯遠暴慢矣正顏色斯近信矣出辭氣斯遠鄙倍矣籩豆之事則有司存 

曾子曰以能問於不能以多問於寡有若無實若虛犯而不校昔者吾友嘗從事於斯矣 

曾子曰可以託六尺之孤可以寄百里之命臨大節而不可奪也君子人與君子人也 

曾子曰士不可以不弘毅任重而道遠仁以為己任不亦重乎死而後已不亦遠乎 

子曰興於詩立於禮成於樂 

子曰民可使由之不可使知之 

子曰好勇疾貧亂也人而不仁疾之已甚亂也 

子曰如有周公之才之美使驕且吝其餘不足觀也已 

子曰三年學不至於穀不易得也 

子曰篤信好學守死善道危邦不入亂邦不居天下有道則見無道則隱邦有道貧且賤焉恥也邦無道富且貴焉恥也 

子曰不在其位不謀其政 

子曰師摯之始關雎之亂洋洋乎盈耳哉 

子曰狂而不直侗而不愿悾悾而不信吾不知之矣 

子曰學如不及猶恐失之 

子曰巍巍乎舜禹之有天下也而不與焉 

子曰大哉堯之為君也巍巍乎唯天為大唯堯則之蕩蕩乎民無能名焉巍巍乎其有成功也煥乎其有文章也 

舜有臣五人而天下治武王曰予有亂臣十人孔子曰才難不其然乎唐虞之際於斯為盛有婦人焉九人而已三分天下有其二以服事殷周之德其可謂至德也已矣 

子曰禹吾無間然矣菲飲食而致孝乎鬼神惡衣服而致美乎黻冕卑宮室而盡力乎溝洫禹吾無間然矣 

子罕篇第九 

子罕言利與命與仁 

達巷黨人曰大哉孔子博學而無所成名子聞之謂門弟子曰吾何執執御乎執射乎吾執御矣 

子曰麻冕禮也今也純儉吾從眾拜下禮也今拜乎上泰也雖違眾吾從下 

子絕四毋意毋必毋固毋我 

子畏於匡曰文王既沒文不在茲乎天之將喪斯文也後死者不得與於斯文也天之未喪斯文也匡人其如予何 

大宰問於子貢曰夫子聖者與何其多能也子貢曰固天縱之將聖又多能也子聞之曰大宰知我乎吾少也賤故多能鄙事君子多乎哉不多也 

牢曰子云吾不試故藝 

子曰吾有知乎哉無知也有鄙夫問於我空空如也我叩其兩端而竭焉 

子曰鳳鳥不至河不出圖吾已矣夫 

子見齊衰者冕衣裳者與瞽者見之雖少必作過之必趨 

顏淵喟然歎曰仰之彌高鑽之彌堅瞻之在前忽焉在後夫子循循然善誘人博我以文約我以禮欲罷不能既竭吾才如有所立卓爾雖欲從之末由也已 

子疾病子路使門人為臣病間曰久矣哉由之行詐也無臣而為有臣吾誰欺欺天乎且予與其死於臣之手也無寧死於二三子之手乎且予縱不得大葬予死於道路乎 

子貢曰有美玉於斯韞匵而藏諸求善賈而沽諸子曰沽之哉沽之哉我待賈者也 

子欲居九夷或曰陋如之何子曰君子居之何陋之有 

子曰吾自衛反魯然後樂正雅頌各得其所 

子曰出則事公卿入則事父兄喪事不敢不勉不為酒困何有於我哉 

子在川上曰逝者如斯夫不舍晝夜 

子曰吾未見好德如好色者也 

子曰譬如為山未成一簣止吾止也譬如平地雖覆一簣進吾往也 

子曰語之而不惰者其回也與 

子謂顏淵曰惜乎吾見其進也未見其止也 

子曰苗而不秀者有矣夫秀而不實者有矣夫 

子曰後生可畏焉知來者之不如今也四十五十而無聞焉斯亦不足畏也已 

子曰法語之言能無從乎改之為貴巽與之言能無說乎繹之為貴說而不繹從而不改吾末如之何也已矣 

子曰主忠信毋友不如己者過則勿憚改 

子曰三軍可奪帥也匹夫不可奪志也 

子曰衣敝縕袍與衣狐貉者立而不恥者其由也與不忮不求何用不臧子路終身誦之子曰是道也何足以臧 

子曰歲寒然後知松柏之後彫也 

子曰知者不惑仁者不憂勇者不懼 

子曰可與共學未可與適道可與適道未可與立可與立未可與權 

唐棣之華偏其反而豈不爾思室是遠而子曰未之思也夫何遠之有 

鄉黨篇第十 

孔子於鄉黨恂恂如也似不能言者其在宗廟朝廷便便言唯謹爾 

朝與下大夫言侃侃如也與上大夫言誾誾如也君在踧踖如也與與如也 

君召使擯色勃如也足躩如也揖所與立左右手衣前後襜如也趨進翼如也賓退必復命曰賓不顧矣 

入公門鞠躬如也如不容立不中門行不履閾過位色勃如也足躩如也其言似不足者攝齊升堂鞠躬如也屏氣似不息者出降一等逞顏色怡怡如也沒階趨進翼如也復其位踧踖如也 

執圭鞠躬如也如不勝上如揖下如授勃如戰色足蹜蹜如有循享禮有容色私覿愉愉如也 

君子不以紺緅飾紅紫不以為褻服當暑袗絺綌必表而出之緇衣羔裘素衣麑裘黃衣狐裘褻裘長短右袂必有寢衣長一身有半狐貉之厚以居去喪無所不佩非帷裳必殺之羔裘玄冠不以弔吉月必朝服
而朝 

齊必有明衣布齊必變食居必遷坐 

食不厭精膾不厭細食饐而餲魚餒而肉敗不食色惡不食臭惡不食失飪不食不時不食割不正不食不得其醬不食肉雖多不使勝食氣唯酒無量不及亂沽酒市脯不食不撤薑食不多食 

祭於公不宿肉祭肉不出三日出三日不食之矣 

食不語寢不言 

雖蔬食菜羹必祭必齊如也 

席不正不坐 

鄉人飲酒杖者出斯出矣 

鄉人儺朝服而立於阼階 

問人於他邦再拜而送之 

康子饋藥拜而受之曰丘未達不敢嘗 

廄焚子退朝曰傷人乎不問馬 

君賜食必正席先嘗之君賜腥必熟而薦之君賜生必畜之侍食於君君祭先飯 

疾君視之東首加朝服拖紳 

君命召不俟駕行矣 

入太廟每事問 

朋友死無所歸曰於我殯 

朋友之饋雖車馬非祭肉不拜 

寢不尸居不客 

見齊衰者雖狎必變見冕者與瞽者雖褻必以貌凶服者式之式負版者有盛饌必變色而作迅雷風烈必變 

升車必正立執綏車中不內顧不疾言不親指 

色斯舉矣翔而後集曰山梁雌雉時哉時哉子路共之三嗅而作 

先進篇第十一 

子曰先進於禮樂野人也後進於禮樂君子也如用之則吾從先進 

子曰從我於陳蔡者皆不及門也 

德行顏淵閔子騫冉伯牛仲弓言語宰我子貢政事冉有季路文學子游子夏 

子曰回也非助我者也於吾言無所不說 

子曰孝哉閔子騫人不間於其父母昆弟之言 

南容三復白圭孔子以其兄之子妻之 

季康子問弟子孰為好學孔子對曰有顏回者好學不幸短命死矣今也則亡 

顏淵死顏路請子之車以為之椁子曰才不才亦各言其子也鯉也死有棺而無椁吾不徒行以為之椁以吾從大夫之後不可徒行也 

顏淵死子曰噫天喪予天喪予 

顏淵死子哭之慟從者曰子慟矣曰有慟乎非夫人之為慟而誰為 

顏淵死門人欲厚葬之子曰不可門人厚葬之子曰回也視予猶父也予不得視猶子也非我也夫二三子也 

季路問事鬼神子曰未能事人焉能事鬼曰敢問死曰未知生焉知死 

閔子侍側誾誾如也子路行行如也冉有子貢侃侃如也子樂若由也不得其死然 

魯人為長府閔子騫曰仍舊貫如之何何必改作子曰夫人不言言必有中 

子曰由之瑟奚為於丘之門門人不敬子路子曰由也升堂矣未入於室也 

子貢問師與商也孰賢子曰師也過商也不及曰然則師愈與子曰過猶不及 

季氏富於周公而求也為之聚斂而附益之子曰非吾徒也小子鳴鼓而攻之可也 

柴也愚參也魯師也辟由也喭 

子曰回也其庶乎屢空賜不受命而貨殖焉億則屢中 

子張問善人之道子曰不踐迹亦不入於室 

子曰論篤是與君子者乎色莊者乎 

子路問聞斯行諸子曰有父兄在如之何其聞斯行之冉有問聞斯行諸子曰聞斯行之公西華曰由也問聞斯行諸子曰有父兄在求也問聞斯行諸子曰聞斯行之赤也惑敢問子曰求也退故進之由也兼人
故退之 

子畏於匡顏淵後子曰吾以女為死矣曰子在回何敢死 

季子然問仲由冉求可謂大臣與子曰吾以子為異之問曾由與求之問所謂大臣者以道事君不可則止今由與求也可謂具臣矣曰然則從之者與子曰弒父與君亦不從也 

子路使子羔為費宰子曰賊夫人之子子路曰有民人焉有社稷焉何必讀書然後為學子曰是故惡夫佞者 

子路曾晳冉有公西華侍坐子曰以吾一日長乎爾毋吾以也居則曰不吾知也如或知爾則何以哉子路率爾而對曰千乘之國攝乎大國之間加之以師旅因之以饑饉由也為之比及三年可使有勇且知方
也夫子哂之求爾何如對曰方六七十如五六十求也為之比及三年可使足民如其禮樂以俟君子赤爾何如對曰非曰能之願學焉宗廟之事如會同端章甫願為小相焉點爾何如鼓瑟希鏗爾舍瑟而作
對曰異乎三子者之撰子曰何傷乎亦各言其志也曰莫春者春服既成冠者五六人童子六七人浴乎沂風乎舞雩詠而歸夫子喟然歎曰吾與點也三子者出曾晳後曾晳曰夫三子者之言何如子曰亦各言
其志也已矣曰夫子何哂由也曰為國以禮其言不讓是故哂之唯求則非邦也與安見方六七十如五六十而非邦也者唯赤則非邦也與宗廟會同非諸侯而何赤也為之小孰能為之大 

衛靈公篇第十五 

衛靈公問陳於孔子孔子對曰俎豆之事則嘗聞之矣軍旅之事未之學也明日遂行 

在陳絕糧從者病莫能興子路慍見曰君子亦有窮乎子曰君子固窮小人窮斯濫矣 

子曰賜也女以予為多學而識之者與對曰然非與曰非也予一以貫之 

子曰由知德者鮮矣 

子曰無為而治者其舜也與夫何為哉恭己正南面而已矣 

子張問行子曰言忠信行篤敬雖蠻貊之邦行矣言不忠信行不篤敬雖州里行乎哉立則見其參於前也在輿則見其倚於衡也夫然後行子張書諸紳 

子曰直哉史魚邦有道如矢邦無道如矢君子哉蘧伯玉邦有道則仕邦無道則可卷而懷之 

子曰可與言而不與言失人不可與言而與之言失言知者不失人亦不失言 

子曰志士仁人無求生以害仁有殺身以成仁 

子貢問為仁子曰工欲善其事必先利其器居是邦也事其大夫之賢者友其士之仁者 

顏淵問為邦子曰行夏之時乘殷之輅服周之冕樂則韶舞放鄭聲遠佞人鄭聲淫佞人殆 

子曰人無遠慮必有近憂 

子曰已矣乎吾未見好德如好色者也 

子曰臧文仲其竊位者與知柳下惠之賢而不與立也 

子曰躬自厚而薄責於人則遠怨矣 

子曰不曰如之何如之何者吾末如之何也已矣 

子曰群居終日言不及義好行小慧難矣哉 

子曰君子義以為質禮以行之孫以出之信以成之君子哉 

子曰君子病無能焉不病人之不己知也 

子曰君子疾沒世而名不稱焉 

子曰君子求諸己小人求諸人 

子曰君子矜而不爭群而不黨 

子曰君子不以言舉人不以人廢言 

子貢問曰有一言而可以終身行之者乎子曰其恕乎己所不欲勿施於人 

子曰吾之於人也誰毀誰譽如有所譽者其有所試矣斯民也三代之所以直道而行也 

子曰吾猶及史之闕文也有馬者借人乘之今亡矣夫 

子曰巧言亂德小不忍則亂大謀 

子曰眾惡之必察焉眾好之必察焉 

子曰人能弘道非道弘人 

子曰過而不改是謂過矣 

子曰吾嘗終日不食終夜不寢以思無益不如學也 

子曰君子謀道不謀食耕也餒在其中矣學也祿在其中矣君子憂道不憂貧 

子曰知及之仁不能守之雖得之必失之知及之仁能守之不莊以涖之則民不敬知及之仁能守之莊以涖之動之不以禮未善也 

子曰君子不可小知而可大受也小人不可大受而可小知也 

子曰民之於仁也甚於水火水火吾見蹈而死者矣未見蹈仁而死者也 

子曰當仁不讓於師 

子曰君子貞而不諒 

子曰事君敬其事而後其食 

子曰有教無類 

子曰道不同不相為謀 

子曰辭達而已矣 

師冕見及階子曰階也及席子曰席也皆坐子告之曰某在斯某在斯師冕出子張問曰與師言之道與子曰然固相師之道也 

季氏篇第十六 

季氏將伐顓臾冉有季路見於孔子曰季氏將有事於顓臾孔子曰求無乃爾是過與夫顓臾昔者先王以為東蒙主且在邦域之中矣是社稷之臣也何以伐為冉有曰夫子欲之吾二臣者皆不欲也孔子曰
求周任有言曰陳力就列不能者止危而不持顛而不扶則將焉用彼相矣且爾言過矣虎兕出於柙龜玉毀於櫝中是誰之過與冉有曰今夫顓臾固而近於費今不取後世必為子孫憂孔子曰求君子疾夫舍
曰欲之而必為之辭丘也聞有國有家者不患寡而患不均不患貧而患不安蓋均無貧和無寡安無傾夫如是故遠人不服則脩文德以來之既來之則安之今由與求也相夫子遠人不服而不能來也邦分崩
離析而不能守也而謀動干戈於邦內吾恐季孫之憂不在顓臾而在蕭牆之內也 

孔子曰天下有道則禮樂征伐自天子出天下無道則禮樂征伐自諸侯出自諸侯出蓋十世希不失矣自大夫出五世希不失矣陪臣執國命三世希不失矣天下有道則政不在大夫天下有道則庶人不議 

孔子曰祿之去公室五世矣政逮於大夫四世矣故夫三桓之子孫微矣 

孔子曰益者三友損者三友友直友諒友多聞益矣友便辟友善柔友便佞損矣 

孔子曰益者三樂損者三樂樂節禮樂樂道人之善樂多賢友益矣樂驕樂樂佚遊樂宴樂損矣 

孔子曰侍於君子有三愆言未及之而言謂之躁言及之而不言謂之隱未見顏色而言謂之瞽 

孔子曰君子有三戒少之時血氣未定戒之在色及其壯也血氣方剛戒之在鬭及其老也血氣既衰戒之在得 

孔子曰君子有三畏畏天命畏大人畏聖人之言小人不知天命而不畏也狎大人侮聖人之言 

孔子曰生而知之者上也學而知之者次也困而學之又其次也困而不學民斯為下矣 

孔子曰君子有九思視思明聽思聰色思溫貌思恭言思忠事思敬疑思問忿思難見得思義 

孔子曰見善如不及見不善如探湯吾見其人矣吾聞其語矣隱居以求其志行義以達其道吾聞其語矣未見其人也 

齊景公有馬千駟死之日民無得而稱焉伯夷叔齊餓于首陽之下民到于今稱之其斯之謂與 

陳亢問於伯魚曰子亦有異聞乎對曰未也嘗獨立鯉趨而過庭曰學詩乎對曰未也不學詩無以言鯉退而學詩他日又獨立鯉趨而過庭曰學禮乎對曰未也不學禮無以立鯉退而學禮聞斯二者陳亢退而
喜曰問一得三聞詩聞禮又聞君子之遠其子也 

邦君之妻君稱之曰夫人夫人自稱曰小童邦人稱之曰君夫人稱諸異邦曰寡小君異邦人稱之亦曰君夫人 

陽貨篇第十七 

陽貨欲見孔子孔子不見歸孔子豚孔子時其亡也而往拜之遇諸塗謂孔子曰來予與爾言曰懷其寶而迷其邦可謂仁乎曰不可好從事而亟失時可謂知乎曰不可日月逝矣歲不我與孔子曰諾吾將仕矣
孔子曰諾吾將仕矣 

子曰性相近也習相遠也 

子曰唯上知與下愚不移 

子之武城聞弦歌之聲夫子莞爾而笑曰割雞焉用牛刀子游對曰昔者偃也聞諸夫子曰君子學道則愛人小人學道則易使也子曰二三子偃之言是也前言戲之耳 

公山弗擾以費畔召子欲往子路不說曰末之也已何必公山氏之之也子曰夫召我者而豈徒哉如有用我者吾其為東周乎 

子張問仁於孔子孔子曰能行五者於天下為仁矣請問之曰恭寬信敏惠恭則不侮寬則得眾信則人任焉敏則有功惠則足以使人 

佛肸召子欲往子路曰昔者由也聞諸夫子曰親於其身為不善者君子不入也佛肸以中牟畔子之往也如之何子曰然有是言也不曰堅乎磨而不磷不曰白乎涅而不緇吾豈匏瓜也哉焉能繫而不食 

子曰由也女聞六言六蔽矣乎對曰未也居吾語女好仁不好學其蔽也愚好知不好學其蔽也蕩好信不好學其蔽也賊好直不好學其蔽也絞好勇不好學其蔽也亂好剛不好學其蔽也狂 

子曰小子何莫學夫詩詩可以興可以觀可以群可以怨邇之事父遠之事君多識於鳥獸草木之名 

子謂伯魚曰女為周南召南矣乎人而不為周南召南其猶正牆面而立也與 

子曰禮云禮云玉帛云乎哉樂云樂云鍾鼓云乎哉 

子曰色厲而內荏譬諸小人其猶穿窬之盜也與 

子曰鄉原德之賊也 

子曰道聽而塗說德之棄也 

子曰鄙夫可與事君也與哉其未得之也患不得之既得之患失之苟患失之無所不至矣 

子曰古者民有三疾今也或是之亡也古之狂也肆今之狂也蕩古之矜也廉今之矜也忿戾古之愚也直今之愚也詐而已矣 

子曰巧言令色鮮矣仁 

子曰惡紫之奪朱也惡鄭聲之亂雅樂也惡利口之覆邦家者 

子曰予欲無言子貢曰子如不言則小子何述焉子曰天何言哉四時行焉百物生焉天何言哉 

孺悲欲見孔子孔子辭以疾將命者出戶取瑟而歌使之聞之 

宰我問三年之喪期已久矣君子三年不為禮禮必壞三年不為樂樂必崩舊穀既沒新穀既升鑽燧改火期可已矣子曰食夫稻衣夫錦於女安乎曰安女安則為之夫君子之居喪食旨不甘聞樂不樂居處不
安故不為也今女安則為之宰我出子曰予之不仁也子生三年然後免於父母之懷夫三年之喪天下之通喪也予也有三年之愛於其父母乎 

子曰飽食終日無所用心難矣哉不有博弈者乎為之猶賢乎已 

子路曰君子尚勇乎子曰君子義以為上君子有勇而無義為亂小人有勇而無義為盜 

子貢曰君子亦有惡乎子曰有惡惡稱人之惡者惡居下流而訕上者惡勇而無禮者惡果敢而窒者曰賜也亦有惡乎惡徼以為知者惡不孫以為勇者惡訐以為直者 

子曰唯女子與小人為難養也近之則不孫遠之則怨 

子曰年四十而見惡焉其終也已 

微子篇第十八 

微子去之箕子為之奴比干諫而死孔子曰殷有三仁焉 

柳下惠為士師三黜人曰子未可以去乎曰直道而事人焉往而不三黜枉道而事人何必去父母之邦 

齊景公待孔子曰若季氏則吾不能以季孟之間待之曰吾老矣不能用也孔子行 

齊人歸女樂季桓子受之三日不朝孔子行 

楚狂接輿歌而過孔子曰鳳兮鳳兮何德之衰往者不可諫來者猶可追已而已而今之從政者殆而孔子下欲與之言趨而辟之不得與之言 

長沮桀溺耦而耕孔子過之使子路問津焉長沮曰夫執輿者為誰子路曰為孔丘曰是魯孔丘與曰是也曰是知津矣問於桀溺桀溺曰子為誰曰為仲由曰是魯孔丘之徒與對曰然曰滔滔者天下皆是也
而誰以易之且而與其從辟人之士也豈若從辟世之士哉耰而不輟子路行以告夫子憮然曰鳥獸不可與同群吾非斯人之徒與而誰與天下有道丘不與易也 

子路從而後遇丈人以杖荷蓧子路問曰子見夫子乎丈人曰四體不勤五穀不分孰為夫子植其杖而芸子路拱而立止子路宿殺雞為黍而食之見其二子焉明日子路行以告子曰隱者也使子路反見之
至則行矣子路曰不仕無義長幼之節不可廢也君臣之義如之何其廢之欲絜其身而亂大倫君子之仕也行其義也道之不行已知之矣 

逸民伯夷叔齊虞仲夷逸朱張柳下惠少連子曰不降其志不辱其身伯夷叔齊與謂柳下惠少連降志辱身矣言中倫行中慮其斯而已矣謂虞仲夷逸隱居放言身中清廢中權我則異於是無可無不可 

大師摯適齊亞飯干適楚三飯繚適蔡四飯缺適秦鼓方叔入於河播鼗武入於漢少師陽擊磬襄入於海 

周公謂魯公曰君子不弛其親不使大臣怨乎不以故舊無大故則不棄也無求備於一人 

周有八士伯達伯适仲突仲忽叔夜叔夏季隨季騧 

子張篇第十九 

子張曰士見危致命見得思義祭思敬喪思哀其可已矣 

子張曰執德不弘信道不篤焉能為有焉能為亡 

子夏之門人問交於子張子張曰子夏云何對曰子夏曰可者與之其不可者拒之子張曰異乎吾所聞君子尊賢而容眾嘉善而矜不能我之大賢與於人何所不容我之不賢與人將拒我如之何其拒人也 

子夏曰雖小道必有可觀者焉致遠恐泥是以君子不為也 

子夏曰日知其所亡月無忘其所能可謂好學也已矣 

子夏曰博學而篤志切問而近思仁在其中矣 

子夏曰百工居肆以成其事君子學以致其道 

子夏曰小人之過也必文 

子夏曰君子有三變望之儼然即之也溫聽其言也厲 

子夏曰君子信而後勞其民未信則以為厲己也信而後諫未信則以為謗己也 

子夏曰大德不踰閑小德出入可也 

子游曰子夏之門人小子當洒埽應對進退則可矣抑末也本之則無如之何子夏聞之曰噫言游過矣君子之道孰先傳焉孰後倦焉譬諸草木區以別矣君子之道焉可誣也有始有卒者其唯聖人乎 

子夏曰仕而優則學學而優則仕 

子游曰喪致乎哀而止 

子游曰吾友張也為難能也然而未仁 

曾子曰堂堂乎張也難與並為仁矣 

曾子曰吾聞諸夫子人未有自致者也必也親喪乎 

曾子曰吾聞諸夫子孟莊子之孝也其他可能也其不改父之臣與父之政是難能也 

孟氏使陽膚為士師問於曾子曾子曰上失其道民散久矣如得其情則哀矜而勿喜 

子貢曰紂之不善不如是之甚也是以君子惡居下流天下之惡皆歸焉 

子貢曰君子之過也如日月之食焉過也人皆見之更也人皆仰之 

衛公孫朝問於子貢曰仲尼焉學子貢曰文武之道未墜於地在人賢者識其大者不賢者識其小者莫不有文武之道焉夫子焉不學而亦何常師之有 

叔孫武叔語大夫於朝曰子貢賢於仲尼子服景伯以告子貢子貢曰譬之宮牆賜之牆也及肩闚見室家之好夫子之牆數仞不得其門而入不見宗廟之美百官之富得其門者或寡矣夫子之云不亦宜乎 

叔孫武叔毀仲尼子貢曰無以為也仲尼不可毀也他人之賢者丘陵也猶可踰也仲尼日月也無得而踰焉人雖欲自絕其何傷於日月乎多見其不知量也 

陳子禽謂子貢曰子為恭也仲尼豈賢於子乎子貢曰君子一言以為知一言以為不知言不可不慎也夫子之不可及也猶天之不可階而升也夫子之得邦家者所謂立之斯立道之斯行綏之斯來動之斯和
其生也榮其死也哀如之何其可及也 

堯曰篇第二十 

堯曰咨爾舜天之厤數在爾躬允執其中四海困窮天祿永終舜亦以命禹曰予小子履敢用玄牡敢昭告于皇皇后帝有罪不敢赦帝臣不蔽簡在帝心朕躬有罪無以萬方萬方有罪罪在朕躬周有大賚善人
是富雖有周親不如仁人百姓有過在予一人謹權量審法度脩廢官四方之政行焉興滅國繼絕世舉逸民天下之民歸心焉所重民食喪祭寬則得眾信則民任焉敏則有功公則說 

子張問於孔子曰何如斯可以從政矣子曰尊五美屏四惡斯可以從政矣子張曰何謂五美子曰君子惠而不費勞而不怨欲而不貪泰而不驕威而不猛子張曰何謂惠而不費子曰因民之所利而利之斯不
亦惠而不費乎擇可勞而勞之又誰怨欲仁而得仁又焉貪君子無眾寡無小大無敢慢斯不亦泰而不驕乎君子正其衣冠尊其瞻視儼然人望而畏之斯不亦威而不猛乎子張曰何謂四惡子曰不教而殺
謂之虐不戒視成謂之暴慢令致期謂之賊猶之與人也出納之吝謂之有司 

孔子曰不知命無以為君子也不知禮無以立也不知言無以知人也 

公孫丑上 

公孫丑問曰夫子當路於齊管仲晏子之功可復許乎孟子曰子誠齊人也知管仲晏子而已矣或問乎曾西曰吾子與子路孰賢曾西蹴然曰吾先子之所畏也曰然則吾子與管仲孰賢曾西艴然不悅曰爾何
曾比予於管仲管仲得君如彼其專也行乎國政如彼其久也功烈如彼其卑也爾何曾比予於是曰管仲曾西之所不為也而子為我願之乎曰管仲以其君霸晏子以其君顯管仲晏子猶不足為與曰以齊王
由反手也曰若是則弟子之惑滋甚且以文王之德百年而後崩猶未洽於天下武王周公繼之然後大行今言王若易然則文王不足法與曰文王何可當也由湯至於武丁賢聖之君六七作天下歸殷久矣
久則難變也武丁朝諸侯有天下猶運之掌也紂之去武丁未久也其故家遺俗流風善政猶有存者又有微子微仲王子比干箕子膠鬲皆賢人也相與輔相之故久而後失之也尺地莫非其有也一民莫非其
臣也然而文王猶方百里起是以難也齊人有言曰雖有智慧不如乘勢雖有鎡基不如待時今時則易然也夏后殷周之盛地未有過千里者也而齊有其地矣雞鳴狗吠相聞而達乎四境而齊有其民矣地不
改辟矣民不改聚矣行仁政而王莫之能禦也且王者之不作未有䟽於此時者也民之憔悴於虐政未有甚於此時者也飢者易為食渴者易為飲孔子曰德之流行速於置郵而傳命當今之時萬乘之國行仁
政民之悅之猶解倒懸也故事半古之人功必倍之惟此時為然 

公孫丑問曰夫子加齊之卿相得行道焉雖由此霸王不異矣如此則動心否乎孟子曰否我四十不動心曰若是則夫子過孟賁遠矣曰是不難告子先我不動心曰不動心有道乎曰有北宮黝之養勇也不膚
橈不目逃思以一豪挫於人若撻之於市朝不受於褐寬博亦不受於萬乘之君視刺萬乘之君若刺褐夫無嚴諸侯惡聲至必反之孟施舍之所養勇也曰視不勝猶勝也量敵而後進慮勝而後會是畏三軍者
也舍豈能為必勝哉能無懼而已矣孟施舍似曾子北宮黝似子夏夫二子之勇未知其孰賢然而孟施舍守約也昔者曾子謂子襄曰子好勇乎吾嘗聞大勇於夫子矣自反而不縮雖褐寬博吾必惴焉自反而
縮雖千萬人吾往矣孟施舍之守氣又不如曾子之守約也曰敢問夫子之不動心與告子之不動心可得聞與告子曰不得於言勿求於心不得於心勿求於氣不得於心勿求於氣可不得於言勿求於心不可
夫志氣之帥也氣體之充也夫志至焉氣次焉故曰持其志無暴其氣既曰志至焉氣次焉又曰持其志無暴其氣者何也曰志壹則動氣氣壹則動志也今夫蹶者趨者是氣也而反動其心敢問夫子惡乎長
曰我知言我善養吾浩然之氣敢問何謂浩然之氣曰難言也其為氣也至大至剛以直養而無害則塞于天地之間其為氣也配義與道無是餒也是集義所生者非義襲而取之也行有不慊於心則餒矣我故
曰告子未嘗知義以其外之也必有事焉而勿正心勿忘勿助長也無若宋人然宋人有閔其苗之不長而揠之者芒芒然歸謂其人曰今日病矣予助苗長矣其子趨而往視之苗則槁矣天下之不助苗長者寡
矣以為無益而舍之者不耘苗者也助之長者揠苗者也非徒無益而又害之何謂知言曰詖辭知其所蔽淫辭知其所陷邪辭知其所離遁辭知其所窮生於其心害於其政發於其政害於其事聖人復起必從
吾言矣宰我子貢善為說辭冉牛閔子顏淵善言德行孔子兼之曰我於辭命則不能也然則夫子既聖矣乎曰惡是何言也昔者子貢問於孔子曰夫子聖矣乎孔子曰聖則吾不能我學不厭而教不倦也子貢
曰學不厭智也教不倦仁也仁且智夫子既聖矣夫聖孔子不居是何言也昔者竊聞之子夏子游子張皆有聖人之一體冉牛閔子顏淵則具體而微敢問所安曰姑舍是曰伯夷伊尹何如曰不同道非其君不
事非其民不使治則進亂則退伯夷也何事非君何使非民治亦進亂亦進伊尹也可以仕則仕可以止則止可以久則久可以速則速孔子也皆古聖人也吾未能有行焉乃所願則學孔子也伯夷伊尹於孔子
若是班乎曰否自有生民以來未有孔子也然則有同與曰有得百里之地而君之皆能以朝諸侯有天下行一不義殺一不辜而得天下皆不為也是則同曰敢問其所以異曰宰我子貢有若智足以知聖人
汙不至阿其所好宰我曰以予觀於夫子賢於堯舜遠矣子貢曰見其禮而知其政聞其樂而知其德由百世之後等百世之王莫之能違也自生民以來未有夫子也有若曰豈惟民哉麒麟之於走獸鳳凰之於
飛鳥泰山之於丘垤河海之於行潦類也聖人之於民亦類也出於其類拔乎其萃自生民以來未有盛於孔子也 

孟子曰以力假仁者霸霸必有大國以德行仁者王王不待大湯以七十里文王以百里以力服人者非心服也力不贍也以德服人者中心悅而誠服也如七十子之服孔子也詩云自西自東自南自北無思不
服此之謂也 

孟子曰仁則榮不仁則辱今惡辱而居不仁是猶惡濕而居下也如惡之莫如貴德而尊士賢者在位能者在職國家閒暇及是時明其政刑雖大國必畏之矣詩云迨天之未陰雨徹彼桑土綢繆牖戶今此下民
或敢侮予孔子曰為此詩者其知道乎能治其國家誰敢侮之今國家閒暇及是時般樂怠敖是自求禍也禍福無不自己求之者詩云永言配命自求多福太甲曰天作孽猶可違自作孽不可活此之謂也 

孟子曰尊賢使能俊傑在位則天下之士皆悅而願立於其朝矣市廛而不征法而不廛則天下之商皆悅而願藏於其市矣關譏而不征則天下之旅皆悅而願出於其路矣耕者助而不稅則天下之農皆悅而
願耕於其野矣廛無夫里之布則天下之民皆悅而願為之氓矣信能行此五者則鄰國之民仰之若父母矣率其子弟攻其父母自生民以來未有能濟者也如此則無敵於天下無敵於天下者天吏也然而不
王者未之有也 

孟子曰人皆有不忍人之心先王有不忍人之心斯有不忍人之政矣以不忍人之心行不忍人之政治天下可運之掌上所以謂人皆有不忍人之心者今人乍見孺子將入於井皆有怵惕惻隱之心非所以內
交於孺子之父母也非所以要譽於鄉黨朋友也非惡其聲而然也由是觀之無惻隱之心非人也無羞惡之心非人也無辭讓之心非人也無是非之心非人也惻隱之心仁之端也羞惡之心義之端也辭讓之
心禮之端也是非之心智之端也人之有是四端也猶其有四體也有是四端而自謂不能者自賊者也謂其君不能者賊其君者也凡有四端於我者知皆擴而充之矣若火之始然泉之始達苟能充之足以保
四海苟不充之不足以事父母 

孟子曰矢人豈不仁於函人哉矢人惟恐不傷人函人惟恐傷人巫匠亦然故術不可不慎也孔子曰里仁為美擇不處仁焉得智夫仁天之尊爵也人之安宅也莫之禦而不仁是不智也不仁不智無禮無義人
役也人役而恥為役由弓人而恥為弓矢人而恥為矢也如恥之莫如為仁仁者如射射者正己而後發發而不中不怨勝己者反求諸己而已矣 

孟子曰子路人告之以有過則喜禹聞善言則拜大舜有大焉善與人同舍己從人樂取於人以為善自耕稼陶漁以至為帝無非取於人者取諸人以為善是與人為善者也故君子莫大乎與人為善 

孟子曰伯夷非其君不事非其友不友不立於惡人之朝不與惡人言立於惡人之朝與惡人言如以朝衣朝冠坐於塗炭推惡惡之心思與鄉人立其冠不正望望然去之若將浼焉是故諸侯雖有善其辭命而
至者不受也不受也者是亦不屑就已柳下惠不羞污君不卑小官進不隱賢必以其道遺佚而不怨阨窮而不憫故曰爾為爾我為我雖袒裼裸裎於我側爾焉能浼我哉故由由然與之偕而不自失焉援而止
之而止援而止之而止者是亦不屑去已孟子曰伯夷隘柳下惠不恭隘與不恭君子不由也 

公孫丑下 

孟子曰天時不如地利地利不如人和三里之城七里之郭環而攻之而不勝夫環而攻之必有得天時者矣然而不勝者是天時不如地利也城非不高也池非不深也兵革非不堅利也米粟非不多也委而去
之是地利不如人和也故曰域民不以封疆之界固國不以山谿之險威天下不以兵革之利得道者多助失道者寡助寡助之至親戚畔之多助之至天下順之以天下之所順攻親戚之所畔故君子有不戰
戰必勝矣 

孟子將朝王王使人來曰寡人如就見者也有寒疾不可以風朝將視朝不識可使寡人得見乎對曰不幸而有疾不能造朝明日出弔於東郭氏公孫丑曰昔者辭以病今日弔或者不可乎曰昔者疾今日愈
如之何不弔王使人問疾醫來孟仲子對曰昔者有王命有采薪之憂不能造朝今病小愈趨造於朝我不識能至否乎使數人要於路曰請必無歸而造於朝不得已而之景丑氏宿焉景子曰內則父子外則君
臣人之大倫也父子主恩君臣主敬丑見王之敬子也未見所以敬王也曰惡是何言也齊人無以仁義與王言者豈以仁義為不美也其心曰是何足與言仁義也云爾則不敬莫大乎是我非堯舜之道不敢以
陳於王前故齊人莫如我敬王也景子曰否非此之謂也禮曰父召無諾君命召不俟駕固將朝也聞王命而遂不果宜與夫禮若不相似然曰豈謂是與曾子曰晉楚之富不可及也彼以其富我以吾仁彼以其
爵我以吾義吾何慊乎哉夫豈不義而曾子言之是或一道也天下有達尊三爵一齒一德一朝廷莫如爵鄉黨莫如齒輔世長民莫如德惡得有其一以慢其二哉故將大有為之君必有所不召之臣欲有謀焉
則就之其尊德樂道不如是不足以有為也故湯之於伊尹學焉而後臣之故不勞而王桓公之於管仲學焉而後臣之故不勞而霸今天下地醜德齊莫能相尚無他好臣其所教而不好臣其所受教湯之於伊
尹桓公之於管仲則不敢召管仲且猶不可召而況不為管仲者乎 

陳臻問曰前日於齊王餽兼金一百而不受於宋餽七十鎰而受於薛餽五十鎰而受前日之不受是則今日之受非也今日之受是則前日之不受非也夫子必居一於此矣孟子曰皆是也當在宋也予將有遠
行行者必以贐辭曰餽贐予何為不受當在薛也予有戒心辭曰聞戒故為兵餽之予何為不受若於齊則未有處也無處而餽之是貨之也焉有君子而可以貨取乎 

孟子之平陸謂其大夫曰子之持戟之士一日而三失伍則去之否乎曰不待三然則子之失伍也亦多矣凶年饑歲子之民老羸轉於溝壑壯者散而之四方者幾千人矣曰此非距心之所得為也曰今有受人
之牛羊而為之牧之者則必為之求牧與芻矣求牧與芻而不得則反諸其人乎抑亦立而視其死與曰此則距心之罪也他日見於王曰王之為都者臣知五人焉知其罪者惟孔距心為王誦之王曰此則寡人
之罪也 

孟子謂蚔鼃曰子之辭靈丘而請士師似也為其可以言也今既數月矣未可以言與蚔鼃諫於王而不用致為臣而去齊人曰所以為蚔鼃則善矣所以自為則吾不知也公都子以告曰吾聞之也有官守者不
得其職則去有言責者不得其言則去我無官守我無言責也則吾進退豈不綽綽然有餘裕哉 

孟子為卿於齊出弔於滕王使蓋大夫王驩為輔行王驩朝暮見反齊滕之路未嘗與之言行事也公孫丑曰齊卿之位不為小矣齊滕之路不為近矣反之而未嘗與言行事何也曰夫既或治之予何言哉 

孟子自齊葬於魯反於齊止於嬴充虞請曰前日不知虞之不肖使虞敦匠事嚴虞不敢請今願竊有請也木若以美然曰古者棺椁無度中古棺七寸椁稱之自天子達於庶人非直為觀美也然後盡於人心
不得不可以為悅無財不可以為悅得之為有財古之人皆用之吾何為獨不然且比化者無使土親膚於人心獨無恔乎吾聞之君子不以天下儉其親 

沈同以其私問曰燕可伐與孟子曰可子噲不得與人燕子之不得受燕於子噲有仕於此而子悅之不告於王而私與之吾子之祿爵夫士也亦無王命而私受之於子則可乎何以異於是齊人伐燕或問曰
勸齊伐燕有諸曰未也沈同問燕可伐與吾應之曰可彼然而伐之也彼如曰孰可以伐之則將應之曰為天吏則可以伐之今有殺人者或問之曰人可殺與則將應之曰可彼如曰孰可以殺之則將應之曰
為士師則可以殺之今以燕伐燕何為勸之哉 

燕人畔王曰吾甚慚於孟子陳賈曰王無患焉王自以為與周公孰仁且智王曰惡是何言也曰周公使管叔監殷管叔以殷畔知而使之是不仁也不知而使之是不智也仁智周公未之盡也而況於王乎賈請
見而解之見孟子問曰周公何人也曰古聖人也曰使管叔監殷管叔以殷畔也有諸曰然曰周公知其將畔而使之與曰不知也然則聖人且有過與曰周公弟也管叔兄也周公之過不亦宜乎且古之君子過
則改之今之君子過則順之古之君子其過也如日月之食民皆見之及其更也民皆仰之今之君子豈徒順之又從為之辭 

孟子致為臣而歸王就見孟子曰前日願見而不可得得侍同朝甚喜今又棄寡人而歸不識可以繼此而得見乎對曰不敢請耳固所願也他日王謂時子曰我欲中國而授孟子室養弟子以萬鍾使諸大夫國
人皆有所矜式子盍為我言之時子因陳子而以告孟子陳子以時子之言告孟子孟子曰然夫時子惡知其不可也如使予欲富辭十萬而受萬是為欲富乎季孫曰異哉子叔疑使己為政不用則亦已矣又使
其子弟為卿人亦孰不欲富貴而獨於富貴之中有私龍斷焉古之為市也以其所有易其所無者有司者治之耳有賤丈夫焉必求龍斷而登之以左右望而罔市利人皆以為賤故從而征之征商自此賤丈夫
始矣 

孟子去齊宿於晝有欲為王留行者坐而言不應隱几而臥客不悅曰弟子齊宿而後敢言夫子臥而不聽請勿復敢見矣曰坐我明語子昔者魯繆公無人乎子思之側則不能安子思泄柳申詳無人乎繆公之
側則不能安其身子為長者慮而不及子思子絕長者乎長者絕子乎 

孟子去齊尹士語人曰不識王之不可以為湯武則是不明也識其不可然且至則是干澤也千里而見王不遇故去三宿而後出晝是何濡滯也士則茲不悅高子以告曰夫尹士惡知予哉千里而見王是予所
欲也不遇故去豈予所欲哉予不得已也予三宿而出晝於予心猶以為速王庶幾改之王如改諸則必反予夫出晝而王不予追也予然後浩然有歸志予雖然豈舍王哉王由足用為善王如用予則豈徒齊民
安天下之民舉安王庶幾改之予日望之予豈若是小丈夫然哉諫於其君而不受則怒悻悻然見於其面去則窮日之力而後宿哉尹士聞之曰士誠小人也 

孟子去齊充虞路問曰夫子若有不豫色然前日虞聞諸夫子曰君子不怨天不尤人曰彼一時此一時也五百年必有王者興其間必有名世者由周而來七百有餘歲矣以其數則過矣以其時考之則可矣
夫天未欲平治天下也如欲平治天下當今之世舍我其誰也吾何為不豫哉 

孟子去齊居休公孫丑問曰仕而不受祿古之道乎曰非也於崇吾得見王退而有去志不欲變故不受也繼而有師命不可以請久於齊非我志也 

滕文公上 

滕文公為世子將之楚過宋而見孟子孟子道性善言必稱堯舜世子自楚反復見孟子孟子曰世子疑吾言乎夫道一而已矣成覵謂齊景公曰彼丈夫也我丈夫也吾何畏彼哉顏淵曰舜何人也予何人也
有為者亦若是公明儀曰文王我師也周公豈欺我哉今滕絕長補短將五十里也猶可以為善國書曰若藥不瞑眩厥疾不瘳 

滕定公薨世子謂然友曰昔者孟子嘗與我言於宋於心終不忘今也不幸至於大故吾欲使子問於孟子然後行事然友之鄒問於孟子孟子曰不亦善乎親喪固所自盡也曾子曰生事之以禮死葬之以禮
祭之以禮可謂孝矣諸侯之禮吾未之學也雖然吾嘗聞之矣三年之喪齋疏之服飦粥之食自天子達於庶人三代共之然友反命定為三年之喪父兄百官皆不欲也故曰吾宗國魯先君莫之行吾先君亦莫
之行也至於子之身而反之不可且志曰喪祭從先祖曰吾有所受之也謂然友曰吾他日未嘗學問好馳馬試劍今也父兄百官不我足也恐其不能盡於大事子為我問孟子然友復之鄒問孟子孟子曰然
不可以他求者也孔子曰君薨聽於冢宰歠粥面深墨即位而哭百官有司莫敢不哀先之也上有好者下必有甚焉者矣君子之德風也小人之德草也草上之風必偃是在世子然友反命世子曰然是誠在我
五月居廬未有命戒百官族人可謂曰知及至葬四方來觀之顏色之戚哭泣之哀弔者大悅 

滕文公問為國孟子曰民事不可緩也詩云晝爾于茅宵爾索綯亟其乘屋其始播百穀民之為道也有恆產者有恆心無恆產者無恆心苟無恆心放僻邪侈無不為已及陷乎罪然後從而刑之是罔民也焉有
仁人在位罔民而可為也是故賢君必恭儉禮下取於民有制陽虎曰為富不仁矣為仁不富矣夏后氏五十而貢殷人七十而助周人百畝而徹其實皆什一也徹者徹也助者藉也龍子曰治地莫善於助莫不
善於貢貢者挍數歲之中以為常樂歲粒米狼戾多取之而不為虐則寡取之凶年糞其田而不足則必取盈焉為民父母使民盻盻然將終歲勤動不得以養其父母又稱貸而益之使老稚轉乎溝壑惡在其為
民父母也夫世祿滕固行之矣詩云雨我公田遂及我私惟助為有公田由此觀之雖周亦助也設為庠序學校以教之庠者養也校者教也序者射也夏曰校殷曰序周曰庠學則三代共之皆所以明人倫也
人倫明於上小民親於下有王者起必來取法是為王者師也詩云周雖舊邦其命惟新文王之謂也子力行之亦以新子之國使畢戰問井地孟子曰子之君將行仁政選擇而使子子必勉之夫仁政必自經界
始經界不正井地不鈞穀祿不平是故暴君汙吏必慢其經界經界既正分田制祿可坐而定也夫滕壤地褊小將為君子焉將為野人焉無君子莫治野人無野人莫養君子請野九一而助國中什一使自賦
卿以下必有圭田圭田五十畝餘夫二十五畝死徙無出鄉鄉田同井出入相友守望相助疾病相扶持則百姓親睦方里而井井九百畝其中為公田八家皆私百畝同養公田公事畢然後敢治私事所以別野
人也此其大略也若夫潤澤之則在君與子矣 

有為神農之言者許行自楚之滕踵門而告文公曰遠方之人聞君行仁政願受一廛而為氓文公與之處其徒數十人皆衣褐捆屨織席以為食陳良之徒陳相與其弟辛負耒耜而自宋之滕曰聞君行聖人之
政是亦聖人也願為聖人氓陳相見許行而大悅盡棄其學而學焉陳相見孟子道許行之言曰滕君則誠賢君也雖然未聞道也賢者與民並耕而食饔飧而治今也滕有倉廩府庫則是厲民而以自養也惡得
賢孟子曰許子必種粟而後食乎曰然許子必織布然後衣乎曰否許子衣褐許子冠乎曰冠曰奚冠曰冠素曰自織之與曰否以粟易之曰許子奚為不自織曰害於耕曰許子以釜甑爨以鐵耕乎曰然自為之
與曰否以粟易之以粟易械器者不為厲陶冶陶冶亦以械器易粟者豈為厲農夫哉且許子何不為陶冶舍皆取諸其宮中而用之何為紛紛然與百工交易何許子之不憚煩曰百工之事固不可耕且為也
然則治天下獨可耕且為與有大人之事有小人之事且一人之身而百工之所為備如必自為而後用之是率天下而路也故曰或勞心或勞力勞心者治人勞力者治於人治於人者食人治人者食於人天下
之通義也當堯之時天下猶未平洪水橫流氾濫於天下草木暢茂禽獸繁殖五穀不登禽獸偪人獸蹄鳥迹之道交於中國堯獨憂之舉舜而敷治焉舜使益掌火益烈山澤而焚之禽獸逃匿禹疏九河瀹濟漯
而注諸海決汝漢排淮泗而注之江然後中國可得而食也當是時也禹八年於外三過其門而不入雖欲耕得乎后稷教民稼穡樹藝五穀五穀熟而民人育人之有道也飽食煖衣逸居而無教則近於禽獸
聖人有憂之使契為司徒教以人倫父子有親君臣有義夫婦有別長幼有敘朋友有信放勳曰勞之來之匡之直之輔之翼之使自得之又從而振德之聖人之憂民如此而暇耕乎堯以不得舜為己憂舜以不
得禹皋陶為己憂夫以百畝之不易為己憂者農夫也分人以財謂之惠教人以善謂之忠為天下得人者謂之仁是故以天下與人易為天下得人難孔子曰大哉堯之為君惟天為大惟堯則之蕩蕩乎民無能
名焉君哉舜也巍巍乎有天下而不與焉堯舜之治天下豈無所用其心哉亦不用於耕耳吾聞用夏變夷者未聞變於夷者也陳良楚產也悅周公仲尼之道北學於中國北方之學者未能或之先也彼所謂豪
傑之士也子之兄弟事之數十年師死而遂倍之昔者孔子沒三年之外門人治任將歸入揖於子貢相嚮而哭皆失聲然後歸子貢反築室於場獨居三年然後歸他日子夏子張子游以有若似聖人欲以所事
孔子事之強曾子曾子曰不可江漢以濯之秋陽以暴之皜皜乎不可尚已今也南蠻鴃舌之人非先王之道子倍子之師而學之亦異於曾子矣吾聞出於幽谷遷于喬木者未聞下喬木而入于幽谷者魯頌曰
戎狄是膺荊舒是懲周公方且膺之子是之學亦為不善變矣從許子之道則市賈不貳國中無偽雖使五尺之童適市莫之或欺布帛長短同則賈相若麻縷絲絮輕重同則賈相若五穀多寡同則賈相若屨大
小同則賈相若曰夫物之不齊物之情也或相倍蓰或相什百或相千萬子比而同之 

墨者夷之因徐辟而求見孟子孟子曰吾固願見今吾尚病病愈我且往見夷子不來他日又求見孟子孟子曰吾今則可以見矣不直則道不見我且直之吾聞夷子墨者墨之治喪也以薄為其道也夷子思以
易天下豈以為非是而不貴也然而夷子葬其親厚則是以所賤事親也徐子以告夷子夷子曰儒者之道古之人若保赤子此言何謂也之則以為愛無差等施由親始徐子以告孟子孟子曰夫夷子信以為人
之親其兄之子為若親其鄰之赤子乎彼有取爾也赤子匍匐將入井非赤子之罪也且天之生物也使之一本而夷子二本故也蓋上世嘗有不葬其親者其親死則舉而委之於壑他日過之狐貍食之蠅蚋姑
嘬之其顙有泚睨而不視夫泚也非為人泚中心達於面目蓋歸反虆梩而掩之掩之誠是也則孝子仁人之掩其親亦必有道矣徐子以告夷子夷子憮然為間曰命之矣 

滕文公下 

陳代曰不見諸侯宜若小然今一見之大則以王小則以霸且志曰枉尺而直尋宜若可為也孟子曰昔齊景公田招虞人以旌不至將殺之志士不忘在溝壑勇士不忘喪其元孔子奚取焉取非其招不往也
如不待其招而往何哉且夫枉尺而直尋者以利言也如以利則枉尋直尺而利亦可為與昔者趙簡子使王良與嬖奚乘終日而不獲一禽嬖奚反命曰天下之賤工也或以告王良良曰請復之強而後可一朝
而獲十禽嬖奚反命曰天下之良工也簡子曰我使掌與女乘謂王良良不可曰吾為之範我馳驅終日不獲一為之詭遇一朝而獲十詩云不失其馳舍矢如破我不貫與小人乘請辭御者且羞與射者比比而
得禽獸雖若丘陵弗為也如枉道而從彼何也且子過矣枉己者未有能直人者也 

景春曰公孫衍張儀豈不誠大丈夫哉一怒而諸侯懼安居而天下熄孟子曰是焉得為大丈夫乎子未學禮乎丈夫之冠也父命之女子之嫁也母命之往送之門戒之曰往之女家必敬必戒無違夫子以順為
正者妾婦之道也居天下之廣居立天下之正位行天下之大道得志與民由之不得志獨行其道富貴不能淫貧賤不能移威武不能屈此之謂大丈夫 

周霄問曰古之君子仕乎孟子曰仕傳曰孔子三月無君則皇皇如也出疆必載質公明儀曰古之人三月無君則弔三月無君則弔不以急乎曰士之失位也猶諸侯之失國家也禮曰諸侯耕助以供粢盛夫人
蠶繅以為衣服犧牲不成粢盛不絜衣服不備不敢以祭惟士無田則亦不祭牲殺器皿衣服不備不敢以祭則不敢以宴亦不足弔乎出疆必載質何也曰士之仕也猶農夫之耕也農夫豈為出疆舍其耒耜哉
曰晉國亦仕國也未嘗聞仕如此其急仕如此其急也君子之難仕何也曰丈夫生而願為之有室女子生而願為之有家父母之心人皆有之不待父母之命媒妁之言鑽穴隙相窺踰牆相從則父母國人皆賤
之古之人未嘗不欲仕也又惡不由其道不由其道而往者與鑽穴隙之類也 

彭更問曰後車數十乘從者數百人以傳食於諸侯不以泰乎孟子曰非其道則一簞食不可受於人如其道則舜受堯之天下不以為泰子以為泰乎曰否士無事而食不可也曰子不通功易事以羨補不足
則農有餘粟女有餘布子如通之則梓匠輪輿皆得食於子於此有人焉入則孝出則悌守先王之道以待後之學者而不得食於子子何尊梓匠輪輿而輕為仁義者哉曰梓匠輪輿其志將以求食也君子之為
道也其志亦將以求食與曰子何以其志為哉其有功於子可食而食之矣且子食志乎食功乎曰食志曰有人於此毀瓦畫墁其志將以求食也則子食之乎曰否曰然則子非食志也食功也 

萬章問曰宋小國也今將行王政齊楚惡而伐之則如之何孟子曰湯居亳與葛為鄰葛伯放而不祀湯使人問之曰何為不祀曰無以供犧牲也湯使遺之牛羊葛伯食之又不以祀湯又使人問之曰何為不祀
曰無以供粢盛也湯使亳眾往為之耕老弱饋食葛伯率其民要其有酒食黍稻者奪之不授者殺之有童子以黍肉餉殺而奪之書曰葛伯仇餉此之謂也為其殺是童子而征之四海之內皆曰非富天下也
為匹夫匹婦復讎也湯始征自葛載十一征而無敵於天下東面而征西夷怨南面而征北狄怨曰奚為後我民之望之若大旱之望雨也歸市者弗止芸者不變誅其君弔其民如時雨降民大悅書曰徯我后
后來其無罰有攸不惟臣東征綏厥士女匪厥玄黃紹我周王見休惟臣附于大邑周其君子實玄黃于匪以迎其君子其小人簞食壺漿以迎其小人救民於水火之中取其殘而已矣大誓曰我武惟揚侵于之
疆則取于殘殺伐用張于湯有光不行王政云爾苟行王政四海之內皆舉首而望之欲以為君齊楚雖大何畏焉 

孟子謂戴不勝曰子欲子之王之善與我明告子有楚大夫於此欲其子之齊語也則使齊人傅諸使楚人傅諸曰使齊人傅之曰一齊人傅之眾楚人咻之雖日撻而求其齊也不可得矣引而置之莊嶽之間數
年雖日撻而求其楚亦不可得矣子謂薛居州善士也使之居於王所在於王所者長幼卑尊皆薛居州也王誰與為不善在王所者長幼卑尊皆非薛居州也王誰與為善一薛居州獨如宋王何 

公孫丑問曰不見諸侯何義孟子曰古者不為臣不見段干木踰垣而辟之泄柳閉門而不納是皆已甚迫斯可以見矣陽貨欲見孔子而惡無禮大夫有賜於士不得受於其家則往拜其門陽貨矙孔子之亡也
而饋孔子蒸豚孔子亦矙其亡也而往拜之當是時陽貨先豈得不見曾子曰脅肩諂笑病于夏畦子路曰未同而言觀其色赧赧然非由之所知也由是觀之則君子之所養可知已矣 

戴盈之曰什一去關市之征今茲未能請輕之以待來年然後已何如孟子曰今有人日攘其鄰之雞者或告之曰是非君子之道曰請損之月攘一雞以待來年然後已如知其非義斯速已矣何待來年 

公都子曰外人皆稱夫子好辯敢問何也孟子曰予豈好辯哉予不得已也天下之生久矣一治一亂當堯之時水逆行氾濫於中國蛇龍居之民無所定下者為巢上者為營窟書曰洚水警余洚水者洪水也
使禹治之禹掘地而注之海驅蛇龍而放之菹水由地中行江淮河漢是也險阻既遠鳥獸之害人者消然後人得平土而居之堯舜既沒聖人之道衰暴君代作壞宮室以為汙池民無所安息棄田以為園囿
使民不得衣食邪說暴行又作園囿汙池沛澤多而禽獸至及紂之身天下又大亂周公相武王誅紂伐奄三年討其君驅飛廉於海隅而戮之滅國者五十驅虎豹犀象而遠之天下大悅書曰丕顯哉文王謨
丕承哉武王烈佑啟我後人咸以正無缺世衰道微邪說暴行有作臣弒其君者有之子弒其父者有之孔子懼作春秋春秋天子之事也是故孔子曰知我者其惟春秋乎罪我者其惟春秋乎聖王不作諸侯放
恣處士橫議楊朱墨翟之言盈天下天下之言不歸楊則歸墨楊氏為我是無君也墨氏兼愛是無父也無父無君是禽獸也公明儀曰庖有肥肉廄有肥馬民有飢色野有餓莩此率獸而食人也楊墨之道不息
孔子之道不著是邪說誣民充塞仁義也仁義充塞則率獸食人人將相食吾為此懼閑先聖之道距楊墨放淫辭邪說者不得作作於其心害於其事作於其事害於其政聖人復起不易吾言矣昔者禹抑洪水
而天下平周公兼夷狄驅猛獸而百姓寧孔子成春秋而亂臣賊子懼詩云戎狄是膺荊舒是懲則莫我敢承無父無君是周公所膺也我亦欲正人心息邪說距詖行放淫辭以承三聖者豈好辯哉予不得已也
能言距楊墨者聖人之徒也 

匡章曰陳仲子豈不誠廉士哉居於陵三日不食耳無聞目無見也井上有李螬食實者過半矣匍匐往將食之三咽然後耳有聞目有見孟子曰於齊國之士吾必以仲子為巨擘焉雖然仲子惡能廉充仲子之
操則蚓而後可者也夫蚓上食槁壤下飲黃泉仲子所居之室伯夷之所築與抑亦盜跖之所築與所食之粟伯夷之所樹與抑亦盜跖之所樹與是未可知也曰是何傷哉彼身織屨妻辟纑以易之也曰仲子齊
之世家也兄戴蓋祿萬鍾以兄之祿為不義之祿而不食也以兄之室為不義之室而不居也避兄離母處於於陵他日歸則有饋其兄生鵝者己頻顣曰惡用是鶂鶂者為哉他日其母殺是鵝也與之食之其兄
自外至曰是鶂鶂之肉也出而哇之以母則不食以妻則食之以兄之室則弗居以於陵則居之是尚為能充其類也乎若仲子者蚓而後充其操者也 

離婁上 

孟子曰離婁之明公輸子之巧不以規矩不能成方員師曠之聰不以六律不能正五音堯舜之道不以仁政不能平治天下今有仁心仁聞而民不被其澤不可法於後世者不行先王之道也故曰徒善不足以
為政徒法不能以自行詩云不愆不忘率由舊章遵先王之法而過者未之有也聖人既竭目力焉繼之以規矩準繩以為方員平直不可勝用也既竭耳力焉繼之以六律正五音不可勝用也既竭心思焉繼之
以不忍人之政而仁覆天下矣故曰為高必因丘陵為下必因川澤為政不因先王之道可謂智乎是以惟仁者宜在高位不仁而在高位是播其惡於眾也上無道揆也下無法守也朝不信道工不信度君子犯
義小人犯刑國之所存者幸也故曰城郭不完兵甲不多非國之災也田野不辟貨財不聚非國之害也上無禮下無學賊民興喪無日矣詩曰天之方蹶無然泄泄泄泄猶沓沓也事君無義進退無禮言則非先
王之道者猶沓沓也故曰責難於君謂之恭陳善閉邪謂之敬吾君不能謂之賊 

孟子曰規矩方員之至也聖人人倫之至也欲為君盡君道欲為臣盡臣道二者皆法堯舜而已矣不以舜之所以事堯事君不敬其君者也不以堯之所以治民治民賊其民者也孔子曰道二仁與不仁而已矣
暴其民甚則身弒國亡不甚則身危國削名之曰幽厲雖孝子慈孫百世不能改也詩云殷鑒不遠在夏后之世此之謂也 

孟子曰三代之得天下也以仁其失天下也以不仁國之所以廢興存亡者亦然天子不仁不保四海諸侯不仁不保社稷卿大夫不仁不保宗廟士庶人不仁不保四體今惡死亡而樂不仁是由惡醉而強酒 

孟子曰愛人不親反其仁治人不治反其智禮人不荅反其敬行有不得者皆反求諸己其身正而天下歸之詩云永言配命自求多福 

孟子曰人有恆言皆曰天下國家天下之本在國國之本在家家之本在身 

孟子曰為政不難不得罪於巨室巨室之所慕一國慕之一國之所慕天下慕之故沛然德教溢乎四海 

孟子曰天下有道小德役大德小賢役大賢天下無道小役大弱役強斯二者天也順天者存逆天者亡齊景公曰既不能令又不受命是絕物也涕出而女於吳今也小國師大國而恥受命焉是猶弟子而恥受
命於先師也如恥之莫若師文王師文王大國五年小國七年必為政於天下矣詩云商之孫子其麗不億上帝既命侯于周服侯服于周天命靡常殷士膚敏祼將于京孔子曰仁不可為眾也夫國君好仁天下
無敵今也欲無敵於天下而不以仁是猶執熱而不以濯也詩云誰能執熱逝不以濯 

孟子曰不仁者可與言哉安其危而利其菑樂其所以亡者不仁而可與言則何亡國敗家之有有孺子歌曰滄浪之水清兮可以濯我纓滄浪之水濁兮可以濯我足孔子曰小子聽之清斯濯纓濁斯濯足矣
自取之也夫人必自侮然後人侮之家必自毀而後人毀之國必自伐而後人伐之太甲曰天作孽猶可違自作孽不可活此之謂也 

孟子曰桀紂之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲與之聚之所惡勿施爾也民之歸仁也猶水之就下獸之走壙也故為
淵敺魚者獺也為叢敺爵者鸇也為湯武敺民者桀與紂也今天下之君有好仁者則諸侯皆為之敺矣雖欲無王不可得已今之欲王者猶七年之病求三年之艾也苟為不畜終身不得苟不志於仁終身憂辱
以陷於死亡詩云其何能淑載胥及溺此之謂也 

孟子曰自暴者不可與有言也自棄者不可與有為也言非禮義謂之自暴也吾身不能居仁由義謂之自棄也仁人之安宅也義人之正路也曠安宅而弗居舍正路而不由哀哉 

孟子曰道在邇而求諸遠事在易而求諸難人人親其親長其長而天下平 

孟子曰居下位而不獲於上民不可得而治也獲於上有道不信於友弗獲於上矣信於友有道事親弗悅弗信於友矣悅親有道反身不誠不悅於親矣誠身有道不明乎善不誠其身矣是故誠者天之道也
思誠者人之道也至誠而不動者未之有也不誠未有能動者也 

孟子曰伯夷辟紂居北海之濱聞文王作興曰盍歸乎來吾聞西伯善養老者太公辟紂居東海之濱聞文王作興曰盍歸乎來吾聞西伯善養老者二老者天下之大老也而歸之是天下之父歸之也天下之父
歸之其子焉往諸侯有行文王之政者七年之內必為政於天下矣 

孟子曰求也為季氏宰無能改於其德而賦粟倍他日孔子曰求非我徒也小子鳴鼓而攻之可也由此觀之君不行仁政而富之皆棄於孔子者也況於為之強戰爭地以戰殺人盈野爭城以戰殺人盈城此所
謂率土地而食人肉罪不容於死故善戰者服上刑連諸侯者次之辟草萊任土地者次之 

孟子曰存乎人者莫良於眸子眸子不能掩其惡胸中正則眸子瞭焉胸中不正則眸子眊焉聽其言也觀其眸子人焉廋哉 

孟子曰恭者不侮人儉者不奪人侮奪人之君惟恐不順焉惡得為恭儉恭儉豈可以聲音笑貌為哉 

淳于髡曰男女授受不親禮與孟子曰禮也曰嫂溺則援之以手乎曰嫂溺不援是豺狼也男女授受不親禮也嫂溺援之以手者權也曰今天下溺矣夫子之不援何也曰天下溺援之以道嫂溺援之以手子欲
手援天下乎 

公孫丑曰君子之不教子何也孟子曰勢不行也教者必以正以正不行繼之以怒繼之以怒則反夷矣夫子教我以正夫子未出於正也則是父子相夷也父子相夷則惡矣古者易子而教之父子之間不責善
責善則離離則不祥莫大焉 

孟子曰事孰為大事親為大守孰為大守身為大不失其身而能事其親者吾聞之矣失其身而能事其親者吾未之聞也孰不為事事親事之本也孰不為守守身守之本也曾子養曾晳必有酒肉將徹必請所
與問有餘必曰有曾晳死曾元養曾子必有酒肉將徹不請所與問有餘曰亡矣將以復進也此所謂養口體者也若曾子則可謂養志也事親若曾子者可也 

孟子曰人不足與適也政不足與間也惟大人為能格君心之非君仁莫不仁君義莫不義君正莫不正一正君而國定矣 

孟子曰有不虞之譽有求全之毀 

孟子曰人之易其言也無責耳矣 

孟子曰人之患在好為人師 

樂正子從於子敖之齊樂正子見孟子孟子曰子亦來見我乎曰先生何為出此言也曰子來幾日矣曰昔者曰昔者則我出此言也不亦宜乎曰舍館未定曰子聞之也舍館定然後求見長者乎曰克有罪 

孟子謂樂正子曰子之從於子敖來徒餔啜也我不意子學古之道而以餔啜也 

孟子曰不孝有三無後為大舜不告而娶為無後也君子以為猶告也 

孟子曰仁之實事親是也義之實從兄是也智之實知斯二者弗去是也禮之實節文斯二者是也樂之實樂斯二者樂則生矣生則惡可已也惡可已則不知足之蹈之手之舞之 

孟子曰天下大悅而將歸己視天下悅而歸己猶草芥也惟舜為然不得乎親不可以為人不順乎親不可以為子舜盡事親之道而瞽瞍厎豫瞽瞍厎豫而天下化瞽瞍厎豫而天下之為父子者定此之謂大孝
 

離婁下 

孟子曰舜生於諸馮遷於負夏卒於鳴條東夷之人也文王生於岐周卒於畢郢西夷之人也地之相去也千有餘里世之相後也千有餘歲得志行乎中國若合符節先聖後聖其揆一也 

子產聽鄭國之政以其乘輿濟人於溱洧孟子曰惠而不知為政歲十一月徒杠成十二月輿梁成民未病涉也君子平其政行辟人可也焉得人人而濟之故為政者每人而悅之日亦不足矣 

孟子告齊宣王曰君之視臣如手足則臣視君如腹心君之視臣如犬馬則臣視君如國人君之視臣如土芥則臣視君如寇讎王曰禮為舊君有服何如斯可為服矣曰諫行言聽膏澤下於民有故而去則使人
導之出疆又先於其所往去三年不反然後收其田里此之謂三有禮焉如此則為之服矣今也為臣諫則不行言則不聽膏澤不下於民有故而去則君搏執之又極之於其所往去之日遂收其田里此之謂寇
讎寇讎何服之有 

孟子曰無罪而殺士則大夫可以去無罪而戮民則士可以徙 

孟子曰君仁莫不仁君義莫不義 

孟子曰非禮之禮非義之義大人弗為 

孟子曰中也養不中才也養不才故人樂有賢父兄也如中也棄不中才也棄不才則賢不肖之相去其間不能以寸 

孟子曰人有不為也而後可以有為 

孟子曰言人之不善當如後患何 

孟子曰仲尼不為已甚者 

孟子曰大人者言不必信行不必果惟義所在 

孟子曰大人者不失其赤子之心者也 

孟子曰養生者不足以當大事惟送死可以當大事 

孟子曰君子深造之以道欲其自得之也自得之則居之安居之安則資之深資之深則取之左右逢其原故君子欲其自得之也 

孟子曰博學而詳說之將以反說約也 

孟子曰以善服人者未有能服人者也以善養人然後能服天下天下不心服而王者未之有也 

孟子曰言無實不祥不祥之實蔽賢者當之 

徐子曰仲尼亟稱於水曰水哉水哉何取於水也孟子曰原泉混混不舍晝夜盈科而後進放乎四海有本者如是是之取爾苟為無本七八月之間雨集溝澮皆盈其涸也可立而待也故聲聞過情君子恥之 

孟子曰人之所以異於禽獸者幾希庶民去之君子存之舜明於庶物察於人倫由仁義行非行仁義也 

孟子曰禹惡旨酒而好善言湯執中立賢無方文王視民如傷望道而未之見武王不泄邇不忘遠周公思兼三王以施四事其有不合者仰而思之夜以繼日幸而得之坐以待旦 

孟子曰王者之迹熄而詩亡詩亡然後春秋作晉之乘楚之檮杌魯之春秋一也其事則齊桓晉文其文則史孔子曰其義則丘竊取之矣 

孟子曰君子之澤五世而斬小人之澤五世而斬予未得為孔子徒也予私淑諸人也 

孟子曰可以取可以無取取傷廉可以與可以無與與傷惠可以死可以無死死傷勇 

逢蒙學射於羿盡羿之道思天下惟羿為愈己於是殺羿孟子曰是亦羿有罪焉公明儀曰宜若無罪焉曰薄乎云爾惡得無罪鄭人使子濯孺子侵衛衛使庾公之斯追之子濯孺子曰今日我疾作不可以執弓
吾死矣夫問其僕曰追我者誰也其僕曰庾公之斯也曰吾生矣其僕曰庾公之斯衛之善射者也夫子曰吾生何謂也曰庾公之斯學射於尹公之他尹公之他學射於我夫尹公之他端人也其取友必端矣
庾公之斯至曰夫子何為不執弓曰今日我疾作不可以執弓曰小人學射於尹公之他尹公之他學射於夫子我不忍以夫子之道反害夫子雖然今日之事君事也我不敢廢抽矢叩輪去其金發乘矢而後反
 

孟子曰西子蒙不潔則人皆掩鼻而過之雖有惡人齋戒沐浴則可以祀上帝 

孟子曰天下之言性也則故而已矣故者以利為本所惡於智者為其鑿也如智者若禹之行水也則無惡於智矣禹之行水也行其所無事也如智者亦行其所無事則智亦大矣天之高也星辰之遠也苟求其
故千歲之日至可坐而致也 

公行子有子之喪右師往弔入門有進而與右師言者有就右師之位而與右師言者孟子不與右師言右師不悅曰諸君子皆與驩言孟子獨不與驩言是簡驩也孟子聞之曰禮朝廷不歷位而相與言不踰階
而相揖也我欲行禮子敖以我為簡不亦異乎 

孟子曰君子所以異於人者以其存心也君子以仁存心以禮存心仁者愛人有禮者敬人愛人者人恆愛之敬人者人恆敬之有人於此其待我以橫逆則君子必自反也我必不仁也必無禮也此物奚宜至哉
其自反而仁矣自反而有禮矣其橫逆由是也君子必自反也我必不忠自反而忠矣其橫逆由是也君子曰此亦妄人也已矣如此則與禽獸奚擇哉於禽獸又何難焉是故君子有終身之憂無一朝之患也
乃若所憂則有之舜人也我亦人也舜為法於天下可傳於後世我由未免為鄉人也是則可憂也憂之如何如舜而已矣若夫君子所患則亡矣非仁無為也非禮無行也如有一朝之患則君子不患矣 

禹稷當平世三過其門而不入孔子賢之顏子當亂世居於陋巷一簞食一瓢飲人不堪其憂顏子不改其樂孔子賢之孟子曰禹稷顏回同道禹思天下有溺者由己溺之也稷思天下有飢者由己飢之也是以
如是其急也禹稷顏子易地則皆然今有同室之人鬭者救之雖被髮纓冠而救之可也鄉鄰有鬭者被髮纓冠而往救之則惑也雖閉戶可也 

公都子曰匡章通國皆稱不孝焉夫子與之遊又從而禮貌之敢問何也孟子曰世俗所謂不孝者五惰其四支不顧父母之養一不孝也博弈好飲酒不顧父母之養二不孝也好貨財私妻子不顧父母之養
三不孝也從耳目之欲以為父母戮四不孝也好勇鬭很以危父母五不孝也章子有一於是乎夫章子子父責善而不相遇也責善朋友之道也父子責善賊恩之大者夫章子豈不欲有夫妻子母之屬哉為得
罪於父不得近出妻屏子終身不養焉其設心以為不若是是則罪之大者是則章子已矣 

曾子居武城有越寇或曰寇至盍去諸曰無寓人於我室毀傷其薪木寇退則曰脩我牆屋我將反寇退曾子反左右曰待先生如此其忠且敬也寇至則先去以為民望寇退則反殆於不可沈猶行曰是非汝所
知也昔沈猶有負芻之禍從先生者七十人未有與焉子思居於衛有齊寇或曰寇至盍去諸子思曰如伋去君誰與守孟子曰曾子子思同道曾子師也父兄也子思臣也微也曾子子思易地則皆然 

儲子曰王使人瞷夫子果有以異於人乎孟子曰何以異於人哉堯舜與人同耳 

齊人有一妻一妾而處室者其良人出則必饜酒肉而後反其妻問所與飲食者則盡富貴也其妻告其妾曰良人出則必饜酒肉而後反問其與飲食者盡富貴也而未嘗有顯者來吾將瞷良人之所之也蚤起
施從良人之所之徧國中無與立談者卒之東郭墦間之祭者乞其餘不足又顧而之他此其為饜足之道也其妻歸告其妾曰良人者所仰望而終身也今若此與其妾訕其良人而相泣於中庭而良人未之知
也施施從外來驕其妻妾由君子觀之則人之所以求富貴利達者其妻妾不羞也而不相泣者幾希矣 

萬章上 

萬章問曰舜往于田號泣于旻天何為其號泣也孟子曰怨慕也萬章曰父母愛之喜而不忘父母惡之勞而不怨然則舜怨乎曰長息問於公明高曰舜往于田則吾既得聞命矣號泣于旻天于父母則吾不知
也公明高曰是非爾所知也夫公明高以孝子之心為不若是恝我竭力耕田共為子職而已矣父母之不我愛於我何哉帝使其子九男二女百官牛羊倉廩備以事舜於畎畝之中天下之士多就之者帝將胥
天下而遷之焉為不順於父母如窮人無所歸天下之士悅之人之所欲也而不足以解憂好色人之所欲妻帝之二女而不足以解憂富人之所欲富有天下而不足以解憂貴人之所欲貴為天子而不足以解
憂人悅之好色富貴無足以解憂者惟順於父母可以解憂人少則慕父母知好色則慕少艾有妻子則慕妻子仕則慕君不得於君則熱中大孝終身慕父母五十而慕者予於大舜見之矣 

萬章問曰詩云娶妻如之何必告父母信斯言也宜莫如舜舜之不告而娶何也孟子曰告則不得娶男女居室人之大倫也如告則廢人之大倫以懟父母是以不告也萬章曰舜之不告而娶則吾既得聞命矣
帝之妻舜而不告何也曰帝亦知告焉則不得妻也萬章曰父母使舜完廩捐階瞽瞍焚廩使浚井出從而揜之象曰謨蓋都君咸我績牛羊父母倉廩父母干戈朕琴朕弤朕二嫂使治朕棲象往入舜宮舜在床
琴象曰鬱陶思君爾忸怩舜曰唯茲臣庶汝其于予治不識舜不知象之將殺己與曰奚而不知也象憂亦憂象喜亦喜曰然則舜偽喜者與曰否昔者有饋生魚於鄭子產子產使校人畜之池校人烹之反命曰
始舍之圉圉焉少則洋洋焉攸然而逝子產曰得其所哉得其所哉校人出曰孰謂子產智予既烹而食之曰得其所哉得其所哉故君子可欺以其方難罔以非其道彼以愛兄之道來故誠信而喜之奚偽焉 

萬章問曰象日以殺舜為事立為天子則放之何也孟子曰封之也或曰放焉萬章曰舜流共工于幽州放驩兜于崇山殺三苗于三危殛鯀于羽山四罪而天下咸服誅不仁也象至不仁封之有庳有庳之人奚
罪焉仁人固如是乎在他人則誅之在弟則封之曰仁人之於弟也不藏怒焉不宿怨焉親愛之而已矣親之欲其貴也愛之欲其富也封之有庳富貴之也身為天子弟為匹夫可謂親愛之乎敢問或曰放者何
謂也曰象不得有為於其國天子使吏治其國而納其貢稅焉故謂之放豈得暴彼民哉雖然欲常常而見之故源源而來不及貢以政接于有庳此之謂也 

咸丘蒙問曰語云盛德之士君不得而臣父不得而子舜南面而立堯帥諸侯北面而朝之瞽瞍亦北面而朝之舜見瞽瞍其容有蹙孔子曰於斯時也天下殆哉岌岌乎不識此語誠然乎哉孟子曰否此非君子
之言齊東野人之語也堯老而舜攝也堯典曰二十有八載放勳乃徂落百姓如喪考妣三年四海遏密八音孔子曰天無二日民無二王舜既為天子矣又帥天下諸侯以為堯三年喪是二天子矣咸丘蒙曰
舜之不臣堯則吾既得聞命矣詩云普天之下莫非王土率土之濱莫非王臣而舜既為天子矣敢問瞽瞍之非臣如何曰是詩也非是之謂也勞於王事而不得養父母也曰此莫非王事我獨賢勞也故說詩者
不以文害辭不以辭害志以意逆志是為得之如以辭而已矣雲漢之詩曰周餘黎民靡有孑遺信斯言也是周無遺民也孝子之至莫大乎尊親尊親之至莫大乎以天下養為天子父尊之至也以天下養養之
至也詩曰永言孝思孝思維則此之謂也書曰祗載見瞽瞍夔夔齋栗瞽瞍亦允若是為父不得而子也 

萬章曰堯以天下與舜有諸孟子曰否天子不能以天下與人然則舜有天下也孰與之曰天與之天與之者諄諄然命之乎曰否天不言以行與事示之而已矣曰以行與事示之者如之何曰天子能薦人於天
不能使天與之天下諸侯能薦人於天子不能使天子與之諸侯大夫能薦人於諸侯不能使諸侯與之大夫昔者堯薦舜於天而天受之暴之於民而民受之故曰天不言以行與事示之而已矣曰敢問薦之於
天而天受之暴之於民而民受之如何曰使之主祭而百神享之是天受之使之主事而事治百姓安之是民受之也天與之人與之故曰天子不能以天下與人舜相堯二十有八載非人之所能為也天也堯崩
三年之喪畢舜避堯之子於南河之南天下諸侯朝覲者不之堯之子而之舜訟獄者不之堯之子而之舜謳歌者不謳歌堯之子而謳歌舜故曰天也夫然後之中國踐天子位焉而居堯之宮逼堯之子是篡也
非天與也大誓曰天視自我民視天聽自我民聽此之謂也 

萬章問曰人有言至於禹而德衰不傳於賢而傳於子有諸孟子曰否不然也天與賢則與賢天與子則與子昔者舜薦禹於天十有七年舜崩三年之喪畢禹避舜之子於陽城天下之民從之若堯崩之後不從
堯之子而從舜也禹薦益於天七年禹崩三年之喪畢益避禹之子於箕山之陰朝覲訟獄者不之益而之啟曰吾君之子也謳歌者不謳歌益而謳歌啟曰吾君之子也丹朱之不肖舜之子亦不肖舜之相堯禹
之相舜也歷年多施澤於民久啟賢能敬承繼禹之道益之相禹也歷年少施澤於民未久舜禹益相去久遠其子之賢不肖皆天也非人之所能為也莫之為而為者天也莫之致而至者命也匹夫而有天下者
德必若舜禹而又有天子薦之者故仲尼不有天下繼世而有天下天之所廢必若桀紂者也故益伊尹周公不有天下伊尹相湯以王於天下湯崩太丁未立外丙二年仲壬四年太甲顛覆湯之典刑伊尹放之
於桐三年太甲悔過自怨自艾於桐處仁遷義三年以聽伊尹之訓己也復歸于亳周公之不有天下猶益之於夏伊尹之於殷也孔子曰唐虞禪夏后殷周繼其義一也 

萬章問曰人有言伊尹以割烹要湯有諸孟子曰否不然伊尹耕於有莘之野而樂堯舜之道焉非其義也非其道也祿之以天下弗顧也繫馬千駟弗視也非其義也非其道也一介不以與人一介不以取諸人
湯使人以幣聘之囂囂然曰我何以湯之聘幣為哉我豈若處畎畝之中由是以樂堯舜之道哉湯三使往聘之既而幡然改曰與我處畎畝之中由是以樂堯舜之道吾豈若使是君為堯舜之君哉吾豈若使是
民為堯舜之民哉吾豈若於吾身親見之哉天之生此民也使先知覺後知使先覺覺後覺也予天民之先覺者也予將以斯道覺斯民也非予覺之而誰也思天下之民匹夫匹婦有不被堯舜之澤者若己推而
內之溝中其自任以天下之重如此故就湯而說之以伐夏救民吾未聞枉己而正人者也況辱己以正天下者乎聖人之行不同也或遠或近或去或不去歸絜其身而已矣吾聞其以堯舜之道要湯未聞以割
烹也伊訓曰天誅造攻自牧宮朕載自亳 

萬章問曰或謂孔子於衛主癰疽於齊主侍人瘠環有諸乎孟子曰否不然也好事者為之也於衛主顏讎由彌子之妻與子路之妻兄弟也彌子謂子路曰孔子主我衛卿可得也子路以告孔子曰有命孔子進
以禮退以義得之不得曰有命而主癰疽與侍人瘠環是無義無命也孔子不悅於魯衛遭宋桓司馬將要而殺之微服而過宋是時孔子當阨主司城貞子為陳侯周臣吾聞觀近臣以其所為主觀遠臣以其所
主若孔子主癰疽與侍人瘠環何以為孔子 

萬章問曰或曰百里奚自鬻於秦養牲者五羊之皮食牛以要秦繆公信乎孟子曰否不然好事者為之也百里奚虞人也晉人以垂棘之璧與屈產之乘假道於虞以伐虢宮之奇諫百里奚不諫知虞公之不可
諫而去之秦年已七十矣曾不知以食牛干秦繆公之為汙也可謂智乎不可諫而不諫可謂不智乎知虞公之將亡而先去之不可謂不智也時舉於秦知繆公之可與有行也而相之可謂不智乎相秦而顯其
君於天下可傳於後世不賢而能之乎自鬻以成其君鄉黨自好者不為而謂賢者為之乎 

萬章下 

孟子曰伯夷目不視惡色耳不聽惡聲非其君不事非其民不使治則進亂則退橫政之所出橫民之所止不忍居也思與鄉人處如以朝衣朝冠坐於塗炭也當紂之時居北海之濱以待天下之清也故聞伯夷
之風者頑夫廉懦夫有立志伊尹曰何事非君何使非民治亦進亂亦進曰天之生斯民也使先知覺後知使先覺覺後覺予天民之先覺者也予將以此道覺此民也思天下之民匹夫匹婦有不與被堯舜之澤
者如己推而內之溝中其自任以天下之重也如此柳下惠不羞汙君不辭小官進不隱賢必以其道遺佚而不怨阨窮而不憫與鄉人處由由然不忍去也爾為爾我為我雖袒裼裸裎於我側爾焉能浼我哉
故聞柳下惠之風者鄙夫寬薄夫敦孔子之去齊接淅而行去魯曰遲遲吾行也去父母國之道也可以速而速可以久而久可以處而處可以仕而仕孔子也孟子曰伯夷聖之清者也伊尹聖之任者也柳下惠
聖之和者也孔子聖之時者也孔子之謂集大成集大成也者金聲而玉振之也金聲也者始條理也玉振之也者終條理也始條理者智之事也終條理者聖之事也智譬則巧也聖譬則力也由射於百步之外
也其至爾力也其中非爾力也 

北宮錡問曰周室班爵祿也如之何孟子曰其詳不可得聞也諸侯惡其害己也而皆去其籍然而軻也嘗聞其略也天子一位公一位侯一位伯一位子男同一位凡五等也君一位卿一位大夫一位上士一位
中士一位下士一位凡六等天子之制地方千里公侯皆方百里伯七十里子男五十里凡四等不能五十里不達於天子附於諸侯曰附庸天子之卿受地視侯大夫受地視伯元士受地視子男大國地方百里
君十卿祿卿祿四大夫大夫倍上士上士倍中士中士倍下士下士與庶人在官者同祿祿足以代其耕也次國地方七十里君十卿祿卿祿三大夫大夫倍上士上士倍中士中士倍下士下士與庶人在官者同
祿祿足以代其耕也小國地方五十里君十卿祿卿祿二大夫大夫倍上士上士倍中士中士倍下士下士與庶人在官者同祿祿足以代其耕也耕者之所獲一夫百畝百畝之糞上農夫食九人上次食八人
中食七人中次食六人下食五人庶人在官者其祿以是為差 

萬章問曰敢問友孟子曰不挾長不挾貴不挾兄弟而友友也者友其德也不可以有挾也孟獻子百乘之家也有友五人焉樂正裘牧仲其三人則予忘之矣獻子之與此五人者友也無獻子之家者也此五人
者亦有獻子之家則不與之友矣非惟百乘之家為然也雖小國之君亦有之費惠公曰吾於子思則師之矣吾於顏般則友之矣王順長息則事我者也非惟小國之君為然也雖大國之君亦有之晉平公之於
亥唐也入云則入坐云則坐食云則食雖蔬食菜羹未嘗不飽蓋不敢不飽也然終於此而已矣弗與共天位也弗與治天職也弗與食天祿也士之尊賢者也非王公之尊賢也舜尚見帝帝館甥于貳室亦饗舜
迭為賓主是天子而友匹夫也用下敬上謂之貴貴用上敬下謂之尊賢貴貴尊賢其義一也 

萬章曰敢問交際何心也孟子曰恭也曰卻之卻之為不恭何哉曰尊者賜之曰其所取之者義乎不義乎而後受之以是為不恭故弗卻也曰請無以辭卻之以心卻之曰其取諸民之不義也而以他辭無受
不可乎曰其交也以道其接也以禮斯孔子受之矣萬章曰今有禦人於國門之外者其交也以道其餽也以禮斯可受禦與曰不可康誥曰殺越人于貨閔不畏死凡民罔不譈是不待教而誅者也殷受夏周受
殷所不辭也於今為烈如之何其受之曰今之諸侯取之於民也猶禦也苟善其禮際矣斯君子受之敢問何說也曰子以為有王者作將比今之諸侯而誅之乎其教之不改而後誅之乎夫謂非其有而取之者
盜也充類至義之盡也孔子之仕於魯也魯人獵較孔子亦獵較獵較猶可而況受其賜乎曰然則孔子之仕也非事道與曰事道也事道奚獵較也曰孔子先簿正祭器不以四方之食供簿正曰奚不去也曰
為之兆也兆足以行矣而不行而後去是以未嘗有所終三年淹也孔子有見行可之仕有際可之仕有公養之仕於季桓子見行可之仕也於衛靈公際可之仕也於衛孝公公養之仕也 

孟子曰仕非為貧也而有時乎為貧娶妻非為養也而有時乎為養為貧者辭尊居卑辭富居貧辭尊居卑辭富居貧惡乎宜乎抱關擊柝孔子嘗為委吏矣曰會計當而已矣嘗為乘田矣曰牛羊茁壯長而已矣
位卑而言高罪也立乎人之本朝而道不行恥也 

萬章曰士之不託諸侯何也孟子曰不敢也諸侯失國而後託於諸侯禮也士之託於諸侯非禮也萬章曰君餽之粟則受之乎曰受之受之何義也曰君之於氓也固周之曰周之則受賜之則不受何也曰不敢
也曰敢問其不敢何也曰抱關擊柝者皆有常職以食於上無常職而賜於上者以為不恭也曰君餽之則受之不識可常繼乎曰繆公之於子思也亟問亟餽鼎肉子思不悅於卒也摽使者出諸大門之外北面
稽首再拜而不受曰今而後知君之犬馬畜伋蓋自是臺無餽也悅賢不能舉又不能養也可謂悅賢乎曰敢問國君欲養君子如何斯可謂養矣曰以君命將之再拜稽首而受其後廩人繼粟庖人繼肉不以君
命將之子思以為鼎肉使己僕僕爾亟拜也非養君子之道也堯之於舜也使其子九男事之二女女焉百官牛羊倉廩備以養舜於畎畝之中後舉而加諸上位故曰王公之尊賢者也 

萬章曰敢問不見諸侯何義也孟子曰在國曰市井之臣在野曰草莽之臣皆謂庶人庶人不傳質為臣不敢見於諸侯禮也萬章曰庶人召之役則往役君欲見之召之則不往見之何也曰往役義也往見不義
也且君之欲見之也何為也哉曰為其多聞也為其賢也曰為其多聞也則天子不召師而況諸侯乎為其賢也則吾未聞欲見賢而召之也繆公亟見於子思曰古千乘之國以友士何如子思不悅曰古之人有
言曰事之云乎豈曰友之云乎子思之不悅也豈不曰以位則子君也我臣也何敢與君友也以德則子事我者也奚可以與我友千乘之君求與之友而不可得也而況可召與齊景公田招虞人以旌不至將殺
之志士不忘在溝壑勇士不忘喪其元孔子奚取焉取非其招不往也曰敢問招虞人何以曰以皮冠庶人以旃士以旂大夫以旌以大夫之招招虞人虞人死不敢往以士之招招庶人庶人豈敢往哉況乎以不
賢人之招招賢人乎欲見賢人而不以其道猶欲其入而閉之門也夫義路也禮門也惟君子能由是路出入是門也詩云周道如底其直如矢君子所履小人所視萬章曰孔子君命召不俟駕而行然則孔子非
與曰孔子當仕有官職而以其官召之也 

孟子謂萬章曰一鄉之善士斯友一鄉之善士一國之善士斯友一國之善士天下之善士斯友天下之善士以友天下之善士為未足又尚論古之人頌其詩讀其書不知其人可乎是以論其世也是尚友也 

齊宣王問卿孟子曰王何卿之問也王曰卿不同乎曰不同有貴戚之卿有異姓之卿王曰請問貴戚之卿曰君有大過則諫反覆之而不聽則易位王勃然變乎色曰王勿異也王問臣臣不敢不以正對王色定
然後請問異姓之卿曰君有過則諫反覆之而不聽則去 

盡心上 

孟子曰盡其心者知其性也知其性則知天矣存其心養其性所以事天也殀壽不貳脩身以俟之所以立命也 

孟子曰莫非命也順受其正是故知命者不立乎巖墻之下盡其道而死者正命也桎梏死者非正命也 

孟子曰求則得之舍則失之是求有益於得也求在我者也求之有道得之有命是求無益於得也求在外者也 

孟子曰萬物皆備於我矣反身而誠樂莫大焉強恕而行求仁莫近焉 

孟子曰行之而不著焉習矣而不察焉終身由之而不知其道者眾也 

孟子曰人不可以無恥無恥之恥無恥矣 

孟子曰恥之於人大矣為機變之巧者無所用恥焉不恥不若人何若人有 

孟子曰古之賢王好善而忘勢古之賢士何獨不然樂其道而忘人之勢故王公不致敬盡禮則不得亟見之見且由不得亟而況得而臣之乎 

孟子謂宋句踐曰子好遊乎吾語子遊人知之亦囂囂人不知亦囂囂曰何如斯可以囂囂矣曰尊德樂義則可以囂囂矣故士窮不失義達不離道窮不失義故士得己焉達不離道故民不失望焉古之人得志
澤加於民不得志脩身見於世窮則獨善其身達則兼善天下 

孟子曰待文王而後興者凡民也若夫豪傑之士雖無文王猶興 

孟子曰附之以韓魏之家如其自視欿然則過人遠矣 

孟子曰以佚道使民雖勞不怨以生道殺民雖死不怨殺者 

孟子曰霸者之民驩虞如也王者之民皞皞如也殺之而不怨利之而不庸民日遷善而不知為之者夫君子所過者化所存者神上下與天地同流豈曰小補之哉 

孟子曰仁言不如仁聲之入人深也善政不如善教之得民也善政民畏之善教民愛之善政得民財善教得民心 

孟子曰人之所不學而能者其良能也所不慮而知者其良知也孩提之童無不知愛其親者及其長也無不知敬其兄也親親仁也敬長義也無他達之天下也 

孟子曰舜之居深山之中與木石居與鹿豕遊其所以異於深山之野人者幾希及其聞一善言見一善行若決江河沛然莫之能禦也 

孟子曰無為其所不為無欲其所不欲如此而已矣 

孟子曰人之有德慧術知者恆存乎疢疾獨孤臣孽子其操心也危其慮患也深故達 

孟子曰有事君人者事是君則為容悅者也有安社稷臣者以安社稷為悅者也有天民者達可行於天下而後行之者也有大人者正己而物正者也 

孟子曰君子有三樂而王天下不與存焉父母俱存兄弟無故一樂也仰不愧於天俯不怍於人二樂也得天下英才而教育之三樂也君子有三樂而王天下不與存焉 

孟子曰廣土眾民君子欲之所樂不存焉中天下而立定四海之民君子樂之所性不存焉君子所性雖大行不加焉雖窮居不損焉分定故也君子所性仁義禮智根於心其生色也睟然見於面盎於背施於四
體四體不言而喻 

孟子曰伯夷辟紂居北海之濱聞文王作興曰盍歸乎來吾聞西伯善養老者太公辟紂居東海之濱聞文王作興曰盍歸乎來吾聞西伯善養老者天下有善養老則仁人以為己歸矣五畝之宅樹牆下以桑
匹婦蠶之則老者足以衣帛矣五母雞二母彘無失其時老者足以無失肉矣百畝之田匹夫耕之八口之家足以無飢矣所謂西伯善養老者制其田里教之樹畜導其妻子使養其老五十非帛不煖七十非肉
不飽不煖不飽謂之凍餒文王之民無凍餒之老者此之謂也 

孟子曰易其田疇薄其稅斂民可使富也食之以時用之以禮財不可勝用也民非水火不生活昏暮叩人之門戶求水火無弗與者至足矣聖人治天下使有菽粟如水火菽粟如水火而民焉有不仁者乎 

孟子曰孔子登東山而小魯登太山而小天下故觀於海者難為水遊於聖人之門者難為言觀水有術必觀其瀾日月有明容光必照焉流水之為物也不盈科不行君子之志於道也不成章不達 

孟子曰雞鳴而起孳孳為善者舜之徒也雞鳴而起孳孳為利者跖之徒也欲知舜與跖之分無他利與善之間也 

孟子曰楊子取為我拔一毛而利天下不為也墨子兼愛摩頂放踵利天下為之子莫執中執中為近之執中無權猶執一也所惡執一者為其賊道也舉一而廢百也 

孟子曰飢者甘食渴者甘飲是未得飲食之正也飢渴害之也豈惟口腹有飢渴之害人心亦皆有害人能無以飢渴之害為心害則不及人不為憂矣 

孟子曰柳下惠不以三公易其介 

孟子曰有為者辟若掘井掘井九軔而不及泉猶為棄井也 

孟子曰堯舜性之也湯武身之也五霸假之也久假而不歸惡知其非有也 

公孫丑曰伊尹曰予不狎于不順放太甲于桐民大悅太甲賢又反之民大悅賢者之為人臣也其君不賢則固可放與孟子曰有伊尹之志則可無伊尹之志則篡也 

公孫丑曰詩曰不素餐兮君子之不耕而食何也孟子曰君子居是國也其君用之則安富尊榮其子弟從之則孝悌忠信不素餐兮孰大於是 

王子墊問曰士何事孟子曰尚志曰何謂尚志曰仁義而已矣殺一無罪非仁也非其有而取之非義也居惡在仁是也路惡在義是也居仁由義大人之事備矣 

孟子曰仲子不義與之齊國而弗受人皆信之是舍簞食豆羹之義也人莫大焉亡親戚君臣上下以其小者信其大者奚可哉 

桃應問曰舜為天子皋陶為士瞽瞍殺人則如之何孟子曰執之而已矣然則舜不禁與曰夫舜惡得而禁之夫有所受之也然則舜如之何曰舜視棄天下猶棄敝蹝也竊負而逃遵海濱而處終身訢然樂而忘
天下 

孟子自范之齊望見齊王之子喟然嘆曰居移氣養移體大哉居乎夫非盡人之子與孟子曰王子宮室車馬衣服多與人同而王子若彼者其居使之然也況居天下之廣居者乎魯君之宋呼於垤澤之門守者
曰此非吾君也何其聲之似我君也此無他居相似也 

孟子曰食而弗愛豕交之也愛而不敬獸畜之也恭敬者幣之未將者也恭敬而無實君子不可虛拘 

孟子曰形色天性也惟聖人然後可以踐形 

齊宣王欲短喪公孫丑曰為朞之喪猶愈於已乎孟子曰是猶或紾其兄之臂子謂之姑徐徐云爾亦教之孝弟而已矣王子有其母死者其傅為之請數月之喪公孫丑曰若此者何如也曰是欲終之而不可得
也雖加一日愈於已謂夫莫之禁而弗為者也 

孟子曰君子之所以教者五有如時雨化之者有成德者有達財者有荅問者有私淑艾者此五者君子之所以教也 

公孫丑曰道則高矣美矣宜若登天然似不可及也何不使彼為可幾及而日孳孳也孟子曰大匠不為拙工改廢繩墨羿不為拙射變其彀率君子引而不發躍如也中道而立能者從之 

孟子曰天下有道以道殉身天下無道以身殉道未聞以道殉乎人者也 

公都子曰滕更之在門也若在所禮而不荅何也孟子曰挾貴而問挾賢而問挾長而問挾有勳勞而問挾故而問皆所不荅也滕更有二焉 

孟子曰於不可已而已者無所不已於所厚者薄無所不薄也其進銳者其退速 

孟子曰君子之於物也愛之而弗仁於民也仁之而弗親親親而仁民仁民而愛物 

孟子曰知者無不知也當務之為急仁者無不愛也急親賢之為務堯舜之知而不徧物急先務也堯舜之仁不徧愛人急親賢也不能三年之喪而緦小功之察放飯流歠而問無齒決是之謂不知務 

盡心下 

孟子曰不仁哉梁惠王也仁者以其所愛及其所不愛不仁者以其所不愛及其所愛公孫丑問曰何謂也梁惠王以土地之故糜爛其民而戰之大敗將復之恐不能勝故驅其所愛子弟以殉之是之謂以其所
不愛及其所愛也 

孟子曰春秋無義戰彼善於此則有之矣征者上伐下也敵國不相征也 

孟子曰盡信書則不如無書吾於武成取二三策而已矣仁人無敵於天下以至仁伐至不仁而何其血之流杵也 

孟子曰有人曰我善為陳我善為戰大罪也國君好仁天下無敵焉南面而征北狄怨東面而征西夷怨曰奚為後我武王之伐殷也革車三百兩虎賁三千人王曰無畏寧爾也非敵百姓也若崩厥角稽首征之
為言正也各欲正己也焉用戰 

孟子曰梓匠輪輿能與人規矩不能使人巧 

孟子曰舜之飯糗茹草也若將終身焉及其為天子也被袗衣鼓琴二女果若固有之 

孟子曰吾今而後知殺人親之重也殺人之父人亦殺其父殺人之兄人亦殺其兄然則非自殺之也一間耳 

孟子曰古之為關也將以禦暴今之為關也將以為暴 

孟子曰身不行道不行於妻子使人不以道不能行於妻子 

孟子曰周于利者凶年不能殺周于德者邪世不能亂 

孟子曰好名之人能讓千乘之國苟非其人簞食豆羹見於色 

孟子曰不信仁賢則國空虛無禮義則上下亂無政事則財用不足 

孟子曰不仁而得國者有之矣不仁而得天下者未之有也 

孟子曰民為貴社稷次之君為輕是故得乎丘民而為天子得乎天子為諸侯得乎諸侯為大夫諸侯危社稷則變置犧牲既成粢盛既絜祭祀以時然而旱乾水溢則變置社稷 

孟子曰聖人百世之師也伯夷柳下惠是也故聞伯夷之風者頑夫廉懦夫有立志聞柳下惠之風者薄夫敦鄙夫寬奮乎百世之上百世之下聞者莫不興起也非聖人而能若是乎而況於親炙之者乎 

孟子曰仁也者人也合而言之道也 

孟子曰孔子之去魯曰遲遲吾行也去父母國之道也去齊接淅而行去他國之道也 

孟子曰君子之戹於陳蔡之間無上下之交也 

貉稽曰稽大不理於口孟子曰無傷也士憎茲多口詩云憂心悄悄慍于群小孔子也肆不殄厥慍亦不殞厥問文王也 

孟子曰賢者以其昭昭使人昭昭今以其昏昏使人昭昭 

孟子謂高子曰山徑之蹊間介然用之而成路為間不用則茅塞之矣今茅塞子之心矣 

高子曰禹之聲尚文王之聲孟子曰何以言之曰以追蠡曰是奚足哉城門之軌兩馬之力與 

齊饑陳臻曰國人皆以夫子將復為發棠殆不可復孟子曰是為馮婦也晉人有馮婦者善搏虎卒為善士則之野有眾逐虎虎負嵎莫之敢攖望見馮婦趨而迎之馮婦攘臂下車眾皆悅之其為士者笑之 

孟子曰口之於味也目之於色也耳之於聲也鼻之於臭也四肢之於安佚也性也有命焉君子不謂性也仁之於父子也義之於君臣也禮之於賓主也知之於賢者也聖人之於天道也命也有性焉君子不謂
命也 

浩生不害問曰樂正子何人也孟子曰善人也信人也何謂善何謂信曰可欲之謂善有諸己之謂信充實之謂美充實而有光輝之謂大大而化之之謂聖聖而不可知之之謂神樂正子二之中四之下也 

孟子曰逃墨必歸於楊逃楊必歸於儒歸斯受之而已矣今之與楊墨辯者如追放豚既入其苙又從而招之 

孟子曰有布縷之征粟米之征力役之征君子用其一緩其二用其二而民有殍用其三而父子離 

孟子曰諸侯之寶三土地人民政事寶珠玉者殃必及身 

盆成括仕於齊孟子曰死矣盆成括盆成括見殺門人問曰夫子何以知其將見殺曰其為人也小有才未聞君子之大道也則足以殺其軀而已矣 

孟子之滕館於上宮有業屨於牖上館人求之弗得或問之曰若是乎從者之廋也曰子以是為竊屨來與曰殆非也夫予之設科也往者不追來者不拒苟以是心至斯受之而已矣 

孟子曰人皆有所不忍達之於其所忍仁也人皆有所不為達之於其所為義也人能充無欲害人之心而仁不可勝用也人能充無穿踰之心而義不可勝用也人能充無受爾汝之實無所往而不為義也士未
可以言而言是以言餂之也可以言而不言是以不言餂之也是皆穿踰之類也 

孟子曰言近而指遠者善言也守約而施博者善道也君子之言也不下帶而道存焉君子之守脩其身而天下平人病舍其田而芸人之田所求於人者重而所以自任者輕 

孟子曰堯舜性者也湯武反之也動容周旋中禮者盛德之至也哭死而哀非為生者也經德不回非以干祿也言語必信非以正行也君子行法以俟命而已矣 

孟子曰說大人則藐之勿視其巍巍然堂高數仞榱題數尺我得志弗為也食前方丈侍妾數百人我得志弗為也般樂飲酒驅騁田獵後車千乘我得志弗為也在彼者皆我所不為也在我者皆古之制也吾何
畏彼哉 

孟子曰養心莫善於寡欲其為人也寡欲雖有不存焉者寡矣其為人也多欲雖有存焉者寡矣 

曾晳嗜羊棗而曾子不忍食羊棗公孫丑問曰膾炙與羊棗孰美孟子曰膾炙哉公孫丑曰然則曾子何為食膾炙而不食羊棗曰膾炙所同也羊棗所獨也諱名不諱姓姓所同也名所獨也 

萬章問曰孔子在陳曰盍歸乎來吾黨之小子狂簡進取不忘其初孔子在陳何思魯之狂士孟子曰孔子不得中道而與之必也狂狷乎狂者進取狷者有所不為也孔子豈不欲中道哉不可必得故思其次也
敢問何如斯可謂狂矣曰如琴張曾晳牧皮者孔子之所謂狂矣何以謂之狂也曰其志嘐嘐然曰古之人古之人夷考其行而不掩焉者也狂者又不可得欲得不屑不絜之士而與之是獧也是又其次也孔子
曰過我門而不入我室我不憾焉者其惟鄉原乎鄉原德之賊也曰何如斯可謂之鄉原矣曰何以是嘐嘐也言不顧行行不顧言則曰古之人古之人行何為踽踽涼涼生斯世也為斯世也善斯可矣閹然媚於
世也者是鄉原也萬子曰一鄉皆稱原人焉無所往而不為原人孔子以為德之賊何哉曰非之無舉也刺之無刺也同乎流俗合乎汙世居之似忠信行之似廉絜眾皆悅之自以為是而不可與入堯舜之道
故曰也德之賊孔子曰惡似而非者惡莠恐其亂苗也惡佞恐其亂義也惡利口恐其亂信也惡鄭聲恐其亂樂也惡紫恐其亂朱也惡鄉原恐其亂德也君子反經而已矣經正則庶民興庶民興斯無邪慝矣 

孟子曰由堯舜至於湯五百有餘歲若禹皋陶則見而知之若湯則聞而知之由湯至於文王五百有餘歲若伊尹萊朱則見而知之若文王則聞而知之由文王至於孔子五百有餘歲若太公望散宜生則見而
知之若孔子則聞而知之由孔子而來至於今百有餘歲去聖人之世若此其未遠也近聖人之居若此其甚也然而無有乎爾則亦無有乎爾 

曲禮上 

曲禮曰毋不敬儼若思安定辭安民哉 

敖不可長欲不可從志不可滿樂不可極 

賢者狎而敬之畏而愛之愛而知其惡憎而知其善積而能散安安而能遷臨財毋苟得臨難毋苟免很毋求勝分毋求多疑事毋質直而勿有 

若夫坐如尸立如齊禮從宜使從俗 

夫禮者所以定親疏決嫌疑別同異明是非也禮不妄說人不辭費禮不踰節不侵侮不好狎脩身踐言謂之善行行脩言道禮之質也禮聞取於人不聞取人禮聞來學不聞往教 

道德仁義非禮不成教訓正俗非禮不備分爭辨訟非禮不決君臣上下父子兄弟非禮不定宦學事師非禮不親班朝治軍涖官行法非禮威嚴不行禱祠祭祀供給鬼神非禮不誠不莊是以君子恭敬撙節退
讓以明禮鸚鵡能言不離飛鳥猩猩能言不離禽獸今人而無禮雖能言不亦禽獸之心乎夫唯禽獸無禮故父子聚麀是以聖人作為禮以教人使人以有禮知自別於禽獸 

大上貴德其次務施報禮尚往來往而不來非禮也來而不往亦非禮也人有禮則安無禮則危故曰禮者不可不學也夫禮者自卑而尊人雖負販者必有尊也而況富貴乎富貴而知好禮則不驕不淫貧賤而
知好禮則志不懾 

人生十年曰幼學二十曰弱冠三十曰壯有室四十曰強而仕五十曰艾服官政六十曰耆指使七十曰老而傳八十九十曰耄七年曰悼悼與耄雖有罪不加刑焉百年曰期頤大夫七十而致事若不得謝則必
賜之几杖行役以婦人適四方乘安車自稱曰老夫於其國則稱名越國而問焉必告之以其制 

謀於長者必操几杖以從之長者問不辭讓而對非禮也 

凡為人子之禮冬溫而夏凊昏定而晨省在醜夷不爭 

夫為人子者三賜不及車馬故州閭鄉黨稱其孝也兄弟親戚稱其慈也僚友稱其弟也執友稱其仁也交遊稱其信也見父之執不謂之進不敢進不謂之退不敢退不問不敢對此孝子之行也 

夫為人子者出必告反必面所遊必有常所習必有業恆言不稱老年長以倍則父事之十年以長則兄事之五年以長則肩隨之群居五人則長者必異席 

為人子者居不主奧坐不中席行不中道立不中門食饗不為概祭祀不為尸聽於無聲視於無形不登高不臨深不苟訾不苟笑孝子不服闇不登危懼辱親也父母存不許友以死不有私財 

為人子者父母存冠衣不純素孤子當室冠衣不純采 

幼子常視毋誑童子不衣裘裳立必正方不傾聽長者與之提攜則兩手奉長者之手負劍辟咡詔之則掩口而對 

從於先生不越路而與人言遭先生於道趨而進正立拱手先生與之言則對不與之言則趨而退從長者而上丘陵則必鄉長者所視登城不指城上不呼將適舍求毋固將上堂聲必揚戶外有二屨言聞則入
言不聞則不入將入戶視必下入戶奉扃視瞻毋回戶開亦開戶闔亦闔有後入者闔而勿遂毋踐屨毋踖席摳衣趨隅必慎唯諾大夫士出入君門由闑右不踐閾 

凡與客入者每門讓於客客至於寢門則主人請入為席然後出迎客客固辭主人肅客而入主人入門而右客入門而左主人就東階客就西階客若降等則就主人之階主人固辭然後客復就西階主人與客
讓登主人先登客從之拾級聚足連步以上上於東階則先右足上於西階則先左足 

帷薄之外不趨堂上不趨執玉不趨堂上接武堂下布武室中不翔並坐不橫肱授立不跪授坐不立 

凡為長者糞之禮必加帚於箕上以袂拘而退其塵不及長者以箕自鄉而扱之奉席如橋衡請席何鄉請衽何趾席南鄉北鄉以西方為上東鄉西鄉以南方為上若非飲食之客則布席席間函丈主人跪正席
客跪撫席而辭客徹重席主人固辭客踐席乃坐主人不問客不先舉將即席容毋怍兩手摳衣去齊尺衣毋撥足毋蹶先生書策琴瑟在前坐而遷之戒勿越虛坐盡後食坐盡前坐必安執爾顏長者不及毋儳
言正爾容聽必恭毋勦說毋雷同必則古昔稱先王侍坐於先生先生問焉終則對請業則起請益則起父召無諾先生召無諾唯而起侍坐於所尊敬毋餘席見同等不起燭至起食至起上客起燭不見跋尊客
之前不叱狗讓食不唾 

侍坐於君子君子欠伸撰杖屨視日蚤莫侍坐者請出矣侍坐於君子君子問更端則起而對 

侍坐於君子若有告者曰少間願有復也則左右屏而待毋側聽毋噭應毋淫視毋怠荒遊毋倨立毋跛坐毋箕寢毋伏斂髮毋髢冠毋免勞毋袒暑毋褰裳 

侍坐於長者屨不上於堂解屨不敢當階就屨跪而舉之屏於側鄉長者而屨跪而遷屨俯而納屨 

離坐離立毋往參焉離立者不出中間 

男女不雜坐不同椸枷不同巾櫛不親授嫂叔不通問諸母不漱裳外言不入於梱內言不出於梱女子許嫁纓非有大故不入其門姑姊妹女子子已嫁而反兄弟弗與同席而坐弗與同器而食父子不同席
男女非有行媒不相知名非受幣不交不親故日月以告君齊戒以告鬼神為酒食以召鄉黨僚友以厚其別也取妻不取同姓故買妾不知其姓則卜之寡婦之子非有見焉弗與為友 

賀取妻者曰某子使某聞子有客使某羞 

貧者不以貨財為禮老者不以筋力為禮 

名子者不以國不以日月不以隱疾不以山川 

男女異長男子二十冠而字父前子名君前臣名女子許嫁笄而字 

凡進食之禮左殽右胾食居人之左羹居人之右膾炙處外醯醬處內葱渫處末酒漿處右以脯脩置者左朐右末客若降等執食興辭主人興辭於客然後客坐主人延客祭祭食祭所先進殽之序徧祭之三飯
主人延客食胾然後辯殽主人未辯客不虛口侍食於長者主人親饋則拜而食主人不親饋則不拜而食共食不飽共飯不澤手毋摶飯毋放飯毋流歠毋咤食毋齧骨毋反魚肉毋投與狗骨毋固獲毋揚飯
飯黍毋以箸毋嚃羹毋絮羹毋刺齒毋歠醢客絮羹主人辭不能亨客歠醢主人辭以窶濡肉齒決乾肉不齒決毋嘬炙卒食客自前跪徹飯齊以授相者主人興辭於客然後客坐侍飲於長者酒進則起拜受於
尊所長者辭少者反席而飲長者舉未釂少者不敢飲長者賜少者賤者不敢辭賜果於君前其有核者懷其核御食於君君賜餘器之溉者不寫其餘皆寫餕餘不祭父不祭子夫不祭妻御同於長者雖貳不辭
偶坐不辭羹之有菜者用梜其無菜者不用梜為天子削瓜者副之巾以絺為國君者華之巾以綌為大夫累之士疐之庶人齕之父母有疾冠者不櫛行不翔言不惰琴瑟不御食肉不至變味飲酒不至變貌
笑不至矧怒不至詈疾止復故有憂者側席而坐有喪者專席而坐 

水潦降不獻魚鱉獻鳥者佛其首畜鳥者則勿佛也獻車馬者執策綏獻甲者執冑獻杖者執末獻民虜者操右袂獻粟者執右契獻米者操量鼓獻孰食者操醬齊獻田宅者操書致凡遺人弓者張弓尚筋弛弓
尚角右手執簫左手承弣尊卑垂帨若主人拜則客還辟辟拜主人自受由客之左接下承弣鄉與客並然後受進劍者左首進戈者前其鐏後其刃進矛戟者前其鐓進几杖者拂之效馬效羊者右牽之效犬者
左牽之執禽者左首飾羔鴈者以繢受珠玉者以掬受弓劍者以袂飲玉爵者弗揮凡以弓劍苞苴簞笥問人者操以受命如使之容 

凡為君使者已受命君言不宿於家君言至則主人出拜君言之辱使者歸則必拜送于門外若使人於君所則必朝服而命之使者反則必下堂而受命 

博聞強識而讓敦善行而不怠謂之君子君子不盡人之歡不竭人之忠以全交也禮曰君子抱孫不抱子此言孫可以為王父尸子不可以為父尸為君尸者大夫士見之則下之君知所以為尸者則自下之
尸必式乘必以几齊者不樂不弔 

居喪之禮毀瘠不形視聽不衰升降不由阼階出入不當門隧 

居喪之禮頭有創則沐身有瘍則浴有疾則飲酒食肉疾止復初不勝喪乃比於不慈不孝五十不致毀六十不毀七十唯衰麻在身飲酒食肉處於內生與來日死與往日知生者弔知死者傷知生而不知死
弔而不傷知死而不知生傷而不弔弔喪弗能賻不問其所費問疾弗能遺不問其所欲見人弗能館不問其所舍賜人者不曰來取與人者不問其所欲 

適墓不登壟助葬必執紼臨喪不笑揖人必違其位望柩不歌入臨不翔當食不歎鄰有喪舂不相里有殯不巷歌適墓不歌哭日不歌送喪不由徑送葬不辟塗潦臨喪則必有哀色執紼不笑臨樂不歎介冑則
有不可犯之色故君子戒慎不失色於人國君撫式大夫下之大夫撫式士下之禮不下庶人刑不上大夫刑人不在君側 

兵車不式武車綏旌德車結旌 

史載筆士載言前有水則載青旌前有塵埃則載鳴鳶前有車騎則載鴻前有士師則載虎皮前有摯獸則載貔貅行前朱雀而後玄武左青龍而右白虎招搖在上急繕其怒進退有度左右有局各司其局 

父之讎弗與共戴天兄弟之讎不反兵交遊之讎不同國 

四郊多壘此卿大夫之辱也地廣大荒而不治此亦士之辱也 

臨祭不惰祭服敝則焚之祭器敝則埋之龜筴敝則埋之牲死則埋之凡祭於公者必自徹其俎 

卒哭乃諱禮不諱嫌名二名不偏諱逮事父母則諱王父母不逮事父母則不諱王父母君所無私諱大夫之所有公諱詩書不諱臨文不諱廟中不諱夫人之諱雖質君之前臣不諱也婦諱不出門大功小功不
諱入竟而問禁入國而問俗入門而問諱 

外事以剛日內事以柔日凡卜筮日旬之外曰遠某日旬之內曰近某日喪事先遠日吉事先近日曰為日假爾泰龜有常假爾泰筮有常卜筮不過三卜筮不相襲龜為卜筴為筮卜筮者先聖王之所以使民信
時日敬鬼神畏法令也所以使民決嫌疑定猶與也故曰疑而筮之則弗非也日而行事則必踐之 

君車將駕則僕執策立於馬前已駕僕展軨效駕奮衣由右上取貳綏跪乘執策分轡驅之五步而立君出就車則僕并轡授綏左右攘辟車驅而騶至于大門君撫僕之手而顧命車右就車門閭溝渠必步凡僕
人之禮必授人綏若僕者降等則受不然則否若僕者降等則撫僕之手不然則自下拘之客車不入大門婦人不立乘犬馬不上於堂故君子式黃髮下卿位入國不馳入里必式君命召雖賤人大夫士必自御
之介者不拜為其拜而蓌拜祥車曠左乘君之乘車不敢曠左左必式僕御婦人則進左手後右手御國君則進右手後左手而俯國君不乘奇車車上不廣欬不妄指立視五雟式視馬尾顧不過轂國中以策彗
卹勿驅塵不出軌國君下齊牛式宗廟大夫士下公門式路馬乘路馬必朝服載鞭策不敢授綏左必式步路馬必中道以足蹙路馬芻有誅齒路馬有誅 

曲禮下 

凡奉者當心提者當帶執天子之器則上衡國君則平衡大夫則綏之士則提之凡執主器執輕如不克執主器操幣圭璧則尚左手行不舉足車輪曳踵立則磬折垂佩主佩倚則臣佩垂主佩垂則臣佩委執玉
其有藉者則裼無藉者則襲 

國君不名卿老世婦大夫不名世臣姪娣士不名家相長妾君大夫之子不敢自稱曰余小子大夫士之子不敢自稱曰嗣子某不敢與世子同名 

君使士射不能則辭以疾言曰某有負薪之憂侍於君子不顧望而對非禮也 

君子行禮不求變俗祭祀之禮居喪之服哭泣之位皆如其國之故謹循其法而審行之去國三世爵祿有列於朝出入有詔於國若兄弟宗族猶存則反告於宗後去國三世爵祿無列於朝出入無詔於國唯興
之日從新國之法 

君子已孤不更名已孤暴貴不為父作謚居喪未葬讀喪禮既葬讀祭禮喪復常讀樂章居喪不言樂祭事不言凶公庭不言婦女 

振書端書於君前有誅倒筴側龜於君前有誅龜筴几杖席蓋重素袗絺綌不入公門苞屨扱衽厭冠不入公門書方衰凶器不以告不入公門公事不私議 

君子將營宮室宗廟為先廄庫為次居室為後 

凡家造祭器為先犧賦為次養器為後無田祿者不設祭器有田祿者先為祭服君子雖貧不粥祭器雖寒不衣祭服為宮室不斬於丘木大夫士去國祭器不踰竟大夫寓祭器於大夫士寓祭器於士大夫士去
國踰竟為壇位鄉國而哭素衣素裳素冠徹緣鞮屨素簚乘髦馬不蚤鬋不祭食不說人以無罪婦人不當御三月而復服大夫士見於國君君若勞之則還辟再拜稽首君若迎拜則還辟不敢荅拜大夫士相見
雖貴賤不敵主人敬客則先拜客客敬主人則先拜主人凡非弔喪非見國君無不荅拜者大夫見於國君國君拜其辱士見於大夫大夫拜其辱同國始相見主人拜其辱君於士不荅拜也非其臣則荅拜之
大夫於其臣雖賤必荅拜之男女相荅拜也 

國君春田不圍澤大夫不掩群士不取麛卵 

歲凶年穀不登君膳不祭肺馬不食穀馳道不除祭事不縣大夫不食粱士飲酒不樂君無故玉不去身大夫無故不徹縣士無故不徹琴瑟士有獻於國君他日君問之曰安取彼再拜稽首而后對大夫私行出
疆必請反必有獻士私行出疆必請反必告君勞之則拜問其行拜而后對 

國君去其國止之曰奈何去社稷也大夫曰奈何去宗廟也士曰奈何去墳墓也國君死社稷大夫死眾士死制 

君天下曰天子朝諸侯分職授政任功曰予一人踐阼臨祭祀內事曰孝王某外事曰嗣王某臨諸侯畛於鬼神曰有天王某甫崩曰天王崩復曰天子復矣告喪曰天王登假措之廟立之主曰帝天子未除喪
曰予小子生名之死亦名之 

天子有后有夫人有世婦有嬪有妻有妾天子建天官先六大曰大宰大宗大史大祝大士大卜典司六典天子之五官曰司徒司馬司空司士司寇典司五眾天子之六府曰司土司木司水司草司器司貨典司
六職天子之六工曰土工金工石工木工獸工草工典制六材五官致貢曰享 

五官之長曰伯是職方其擯於天子也曰天子之吏天子同姓謂之伯父異姓謂之伯舅自稱於諸侯曰天子之老於外曰公於其國曰君九州之長入天子之國曰牧天子同姓謂之叔父異姓謂之叔舅於外曰
侯於其國曰君其在東夷北狄西戎南蠻雖大曰子於內自稱曰不穀於外自稱曰王老庶方小侯入天子之國曰某人於外曰子自稱曰孤天子當依而立諸侯北面而見天子曰覲天子當宁而立諸公東面諸
侯西面曰朝 

諸侯未及期相見曰遇相見於郤地曰會諸侯使大夫問於諸侯曰聘約信曰誓涖牲曰盟 

諸侯見天子曰臣某侯某其與民言自稱曰寡人其在凶服曰適子孤臨祭祀內事曰孝子某侯某外事曰曾孫某侯某死曰薨復曰某甫復矣既葬見天子曰類見言謚曰類諸侯使人使於諸侯使者自稱曰寡
君之老天子穆穆諸侯皇皇大夫濟濟士蹌蹌庶人僬僬天子之妃曰后諸侯曰夫人大夫曰孺人士曰婦人庶人曰妻公侯有夫人有世婦有妻有妾夫人自稱於天子曰老婦自稱於諸侯曰寡小君自稱於其
君曰小童自世婦以下自稱曰婢子子於父母則自名也列國之大夫入天子之國曰某士自稱曰陪臣某於外曰子於其國曰寡君之老使自稱曰某 

天子不言出諸侯不生名君子不親惡諸侯失地名滅同姓名為人臣之禮不顯諫三諫而不聽則逃之子之事親也三諫而不聽則號泣而隨之 

君有疾飲藥臣先嘗之親有疾飲藥子先嘗之醫不三世不服其藥儗人必於其倫 

問天子之年對曰聞之始服衣若干尺矣問國君之年長曰能從宗廟社稷之事矣幼曰未能從宗廟社稷之事也問大夫之子長曰能御矣幼曰未能御也問士之子長曰能典謁矣幼曰未能典謁也問庶人之
子長曰能負薪矣幼曰未能負薪也 

問國君之富數地以對山澤之所出問大夫之富曰有宰食力祭器衣服不假問士之富以車數對問庶人之富數畜以對 

天子祭天地祭四方祭山川祭五祀歲徧諸侯方祀祭山川祭五祀歲徧大夫祭五祀歲徧士祭其先 

凡祭有其廢之莫敢舉也有其舉之莫敢廢也非其所祭而祭之名曰淫祀淫祀無福 

天子以犧牛諸侯以肥牛大夫以索牛士以羊豕支子不祭祭必告于宗子 

凡祭宗廟之禮牛曰一元大武豕曰剛鬣豚曰腯肥羊曰柔毛雞曰翰音犬曰羹獻雉曰疏趾兔曰明視脯曰尹祭槀魚曰商祭鮮魚曰脡祭水曰清滌酒曰清酌黍曰薌合粱曰薌萁稷曰明粢稻曰嘉蔬韭曰豐
本鹽曰鹹鹺玉曰嘉玉幣曰量幣 

天子死曰崩諸侯曰薨大夫曰卒士曰不祿庶人曰死在床曰尸在棺曰柩羽鳥曰降四足曰漬死寇曰兵祭王父曰皇祖考王母曰皇祖妣父曰皇考母曰皇妣夫曰皇辟生曰父曰母曰妻死曰考曰妣曰嬪
壽考曰卒短折曰不祿 

天子視不上於袷不下於帶國君綏視大夫衡視士視五步凡視上於面則敖下於帶則憂傾則姦 

君命大夫與士肄在官言官在府言府在庫言庫在朝言朝朝言不及犬馬輟朝而顧不有異事必有異慮故輟朝而顧君子謂之固在朝言禮問禮對以禮大饗不問卜不饒富 

凡摰天子鬯諸侯圭卿羔大夫鴈士雉庶人之摰匹童子委摰而退野外軍中無摰以纓拾矢可也婦人之摰椇榛脯脩棗栗 

納女於天子曰備百姓於國君曰備酒漿於大夫曰備埽灑 

檀弓上 

公儀仲子之喪檀弓免焉仲子舍其孫而立其子檀弓曰何居我未之前聞也趨而就子服伯子於門右曰仲子舍其孫而立其子何也伯子曰仲子亦猶行古之道也昔者文王舍伯邑考而立武王微子舍其孫
腯而立衍也夫仲子亦猶行古之道也子游問諸孔子孔子曰否立孫 

事親有隱而無犯左右就養無方服勤至死致喪三年事君有犯而無隱左右就養有方服勤至死方喪三年事師無犯無隱左右就養無方服勤至死心喪三年 

季武子成寢杜氏之葬在西階之下請合葬焉許之入宮而不敢哭武子曰合葬非古也自周公以來未之有改也吾許其大而不許其細何居命之哭 

子上之母死而不喪門人問諸子思曰昔者子之先君子喪出母乎曰然子之不使白也喪之何也子思曰昔者吾先君子無所失道道隆則從而隆道污則從而污伋則安能為伋也妻者是為白也母不為伋也
妻者是不為白也母故孔氏之不喪出母自子思始也 

孔子曰拜而后稽顙頹乎其順也稽顙而后拜頎乎其至也三年之喪吾從其至者 

孔子既得合葬於防曰吾聞之古也墓而不墳今丘也東西南北之人也不可以弗識也於是封之崇四尺孔子先反門人後雨甚至孔子問焉曰爾來何遲也曰防墓崩孔子不應三孔子泫然流涕曰吾聞之
古不脩墓 

孔子哭子路於中庭有人弔者而夫子拜之既哭進使者而問故使者曰醢之矣遂命覆醢 

曾子曰朋友之墓有宿草而不哭焉 

子思曰喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉耳矣喪三年以為極亡則弗之忘矣故君子有終身之憂而無一朝之患故忌日不樂 

孔子少孤不知其墓殯於五父之衢人之見之者皆以為葬也其慎也蓋殯也問於郰曼父之母然後得合葬於防 

鄰有喪舂不相里有殯不巷歌喪冠不緌 

有虞氏瓦棺夏后氏堲周殷人棺椁周人牆置翣周人以殷人之棺椁葬長殤以夏后氏之堲周葬中殤下殤以有虞氏之瓦棺葬無服之殤 

夏后氏尚黑大事斂用昏戎事乘驪牲用玄殷人尚白大事斂用日中戎事乘翰牲用白周人尚赤大事斂用日出戎事乘騵牲用騂 

穆公之母卒使人問於曾子曰如之何對曰申也聞諸申之父曰哭泣之哀齊斬之情饘粥之食自天子達布幕衛也縿幕魯也 

晉獻公將殺其世子申生公子重耳謂之曰子蓋言子之志於公乎世子曰不可君安驪姬是我傷公之心也曰然則蓋行乎世子曰不可君謂我欲弒君也天下豈有無父之國哉吾何行如之使人辭於狐突
曰申生有罪不念伯氏之言也以至于死申生不敢愛其死雖然吾君老矣子少國家多難伯氏不出而圖吾君伯氏苟出而圖吾君申生受賜而死再拜稽首乃卒是以為恭世子也 

魯人有朝祥而莫歌者子路笑之夫子曰由爾責於人終無已夫三年之喪亦已久矣夫子路出夫子曰又多乎哉踰月則其善也 

魯莊公及宋人戰于乘丘縣賁父御卜國為右馬驚敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流矢在白肉公曰非其罪也遂誄之士之有誄自此始也
 

曾子寢疾病樂正子春坐於床下曾元曾申坐於足童子隅坐而執燭童子曰華而睆大夫之簀與子春曰止曾子聞之瞿然曰呼曰華而睆大夫之簀與曾子曰然斯季孫之賜也我未之能易也元起易簀曾元
曰夫子之病革矣不可以變幸而至於旦請敬易之曾子曰爾之愛我也不如彼君子之愛人也以德細人之愛人也以姑息吾何求哉吾得正而斃焉斯已矣舉扶而易之反席未安而沒 

始死充充如有窮既殯瞿瞿如有求而弗得既葬皇皇如有望而弗至練而慨然祥而廓然 

邾婁復之以矢蓋自戰於升陘始也魯婦人之髽而弔也自敗於臺鮐始也 

南宮縚之妻之姑之喪夫子誨之髽曰爾毋從從爾爾毋扈扈爾蓋榛以為笄長尺而總八寸 

孟獻子禫縣而不樂比御而不入夫子曰獻子加於人一等矣 

孔子既祥五日彈琴而不成聲十日而成笙歌 

有子蓋既祥而絲屨組纓 

死而不弔者三畏厭溺子路有姊之喪可以除之矣而弗除也孔子曰何弗除也子路曰吾寡兄弟而弗忍也孔子曰先王制禮行道之人皆弗忍也子路聞之遂除之 

大公封於營丘比及五世皆反葬於周君子曰樂樂其所自生禮不忘其本古之人有言曰狐死正丘首仁也 

伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之 

舜葬於蒼梧之野蓋三妃未之從也季武子曰周公蓋祔曾子之喪浴於爨室 

大功廢業或曰大功誦可也 

子張病召申祥而語之曰君子曰終小人曰死吾今日其庶幾乎 

曾子曰始死之奠其餘閣也與曾子曰小功不為位也者是委巷之禮也子思之哭嫂也為位婦人倡踊申祥之哭言思也亦然 

古者冠縮縫今也衡縫故喪冠之反吉非古也曾子謂子思曰伋吾執親之喪也水漿不入於口者七日子思曰先王之制禮也過之者俯而就之不至焉者跂而及之故君子之執親之喪也水漿不入於口者三
日杖而后能起 

曾子曰小功不稅則是遠兄弟終無服也而可乎 

伯高之喪孔氏之使者未至冉子攝束帛乘馬而將之孔子曰異哉徒使我不誠禮於伯高伯高死於衛赴於孔子孔子曰吾惡乎哭諸兄弟吾哭諸廟父之友吾哭諸廟門之外師吾哭諸寢朋友吾哭諸寢門之
外所知吾哭諸野於野則已疏於寢則已重夫由賜也見我吾哭諸賜氏遂命子貢為之主曰為爾哭也來者拜之知伯高而來者勿拜也 

曾子曰喪有疾食肉飲酒必有草木之滋焉以為薑桂之謂也 

子夏喪其子而喪其明曾子弔之曰吾聞之也朋友喪明則哭之曾子哭子夏亦哭曰天乎予之無罪也曾子怒曰商女何無罪也吾與女事夫子於洙泗之間退而老於西河之上使西河之民疑女於夫子爾罪
一也喪爾親使民未有聞焉爾罪二也喪爾子喪爾明爾罪三也而曰女何無罪與子夏投其杖而拜曰吾過矣吾過矣吾離群而索居亦已久矣 

夫晝居於內問其疾可也夜居於外弔之可也是故君子非有大故不宿於外非致齊也非疾也不晝夜居於內 

高子皋之執親之喪也泣血三年未嘗見齒君子以為難 

衰與其不當物也寧無衰齊衰不以邊坐大功不以服勤 

孔子之衛遇舊館人之喪入而哭之哀出使子貢說驂而賻之子貢曰於門人之喪未有所說驂說驂於舊館無乃已重乎夫子曰予鄉者入而哭之遇於一哀而出涕予惡夫涕之無從也小子行之 

孔子在衛有送葬者而夫子觀之曰善哉為喪乎足以為法矣小子識之子貢曰夫子何善爾也曰其往也如慕其反也如疑子貢曰豈若速反而虞乎子曰小子識之我未之能行也 

顏淵之喪饋祥肉孔子出受之入彈琴而后食之 

孔子與門人立拱而尚右二三子亦皆尚右孔子曰二三子之嗜學也我則有姊之喪故也二三子皆尚左 

孔子蚤作負手曳杖消搖於門歌曰泰山其頹乎梁木其壞乎哲人其萎乎既歌而入當戶而坐子貢聞之曰泰山其頹則吾將安仰梁木其壞哲人其萎則吾將安放夫子殆將病也遂趨而入夫子曰賜爾來何
遟也夏后氏殯於東階之上則猶在阼也殷人殯於兩楹之間則與賓主夾之也周人殯於西階之上則猶賓之也而丘也殷人也予疇昔之夜夢坐奠於兩楹之間夫明王不興而天下其孰能宗予予殆將死也
蓋寢疾七日而沒孔子之喪門人疑所服子貢曰昔者夫子之喪顏淵也若喪子而無服喪子路亦然請喪夫子若喪父而無服 

孔子之喪公西赤為志焉飾棺牆置翣設披周也設崇殷也綢練設旐夏也 

子張之喪公明儀為志焉褚幕丹質蟻結于四隅殷士也 

子夏問於孔子曰居父母之仇如之何夫子曰寢苫枕干不仕弗與共天下也遇諸市朝不反兵而鬭曰請問居昆弟之仇如之何曰仕弗與共國銜君命而使雖遇之不鬭曰請問居從父昆弟之仇如之何曰
不為魁主人能則執兵而陪其後 

孔子之喪二三子皆絰而出群居則絰出則否 

易墓非古也 

子路曰吾聞諸夫子喪禮與其哀不足而禮有餘也不若禮不足而哀有餘也祭禮與其敬不足而禮有餘也不若禮不足而敬有餘也 

曾子弔於負夏主人既祖填池推柩而反之降婦人而后行禮從者曰禮與曾子曰夫祖者且也且胡為其不可以反宿也從者又問諸子游曰禮與子游曰飯於牖下小斂於戶內大斂於阼殯於客位祖於庭
葬於墓所以即遠也故喪事有進而無退曾子聞之曰多矣乎予出祖者 

曾子襲裘而弔子游裼裘而弔曾子指子游而示人曰夫夫也為習於禮者如之何其裼裘而弔也主人既小斂袒括髮子游趨而出襲裘帶絰而入曾子曰我過矣我過矣夫夫是也 

子夏既除喪而見予之琴和之而不和彈之而不成聲作而曰哀未忘也先王制禮而弗敢過也子張既除喪而見予之琴和之而和彈之而成聲作而曰先王制禮不敢不至焉 

司寇惠子之喪子游為之麻衰牡麻絰文子辭曰子辱與彌牟之弟游又辱為之服敢辭子游曰禮也文子退反哭子游趨而就諸臣之位文子又辭曰子辱與彌牟之弟游又辱為之服又辱臨其喪敢辭子游曰
固以請文子退扶適子南面而立曰子辱與彌牟之弟游又辱為之服又辱臨其喪虎也敢不復位子游趨而就客位 

將軍文子之喪既除喪而后越人來弔主人深衣練冠待于廟垂涕洟子游觀之曰將軍文氏之子其庶幾乎亡於禮者之禮也其動也中 

幼名冠字五十以伯仲死謚周道也絰也者實也掘中霤而浴毀竈以綴足及葬毀宗躐行出于大門殷道也學者行之 

子柳之母死子碩請具子柳曰何以哉子碩曰請粥庶弟之母子柳曰如之何其粥人之母以葬其母也不可既葬子碩欲以賻布之餘具祭器子柳曰不可吾聞之也君子不家於喪請班諸兄弟之貧者 

君子曰謀人之軍師敗則死之謀人之邦邑危則亡之 

公叔文子升於瑕丘蘧伯玉從文子曰樂哉斯丘也死則我欲葬焉蘧伯玉曰吾子樂之則瑗請前 

弁人有其母死而孺子泣者孔子曰哀則哀矣而難為繼也夫禮為可傳也為可繼也故哭踊有節 

叔孫武叔之母死既小斂舉者出尸出戶袒且投其冠括髮子游曰知禮 

扶君卜人師扶右射人師扶左君薨以是舉 

從母之夫舅之妻二夫人相為服君子未之言也或曰同爨緦 

喪事欲其縱縱爾吉事欲其折折爾故喪事雖遽不陵節吉事雖止不怠故騷騷爾則野鼎鼎爾則小人君子蓋猶猶爾 

喪具君子恥具一日二日而可為也者君子弗為也 

喪服兄弟之子猶子也蓋引而進之也嫂叔之無服也蓋推而遠之也姑姊妹之薄也蓋有受我而厚之者也 

食於有喪者之側未嘗飽也 

曾子與客立於門側其徒趨而出曾子曰爾將何之曰吾父死將出哭於巷曰反哭於爾次曾子北面而弔焉 

孔子曰之死而致死之不仁而不可為也之死而致生之不知而不可為也是故竹不成用瓦不成味木不成斲琴瑟張而不平竽笙備而不和有鐘磬而無簨虡其曰明器神明之也 

有子問於曾子曰問喪於夫子乎曰聞之矣喪欲速貧死欲速朽有子曰是非君子之言也曾子曰參也聞諸夫子也有子又曰是非君子之言也曾子曰參也與子游聞之有子曰然然則夫子有為言之也曾子
以斯言告於子游子游曰甚哉有子之言似夫子也昔者夫子居於宋見桓司馬自為石椁三年而不成夫子曰若是其靡也死不如速朽之愈也死之欲速朽為桓司馬言之也南宮敬叔反必載寶而朝夫子曰
若是其貨也喪不如速貧之愈也喪之欲速貧為敬叔言之也曾子以子游之言告於有子有子曰然吾固曰非夫子之言也曾子曰子何以知之有子曰夫子制於中都四寸之棺五寸之椁以斯知不欲速朽也
昔者夫子失魯司寇將之荊蓋先之以子夏又申之以冉有以斯知不欲速貧也 

陳莊子死赴於魯魯人欲勿哭繆公召縣子而問焉縣子曰古之大夫束脩之問不出竟雖欲哭之安得而哭之今之大夫交政於中國雖欲勿哭焉得而弗哭且臣聞之哭有二道有愛而哭之有畏而哭之公曰
然然則如之何而可縣子曰請哭諸異姓之廟於是與哭諸縣氏 

仲憲言於曾子曰夏后氏用明器示民無知也殷人用祭器示民有知也周人兼用之示民疑也曾子曰其不然乎其不然乎夫明器鬼器也祭器人器也夫古之人胡為而死其親乎 

公叔木有同母異父之昆弟死問於子游子游曰其大功乎狄儀有同母異父之昆弟死問於子夏子夏曰我未之前聞也魯人則為之齊衰狄儀行齊衰今之齊衰狄儀之問也 

子思之母死於衛柳若謂子思曰子聖人之後也四方於子乎觀禮子蓋慎諸子思曰吾何慎哉吾聞之有其禮無其財君子弗行也有其禮有其財無其時君子弗行也吾何慎哉 

縣子瑣曰吾聞之古者不降上下各以其親滕伯文為孟虎齊衰其叔父也為孟皮齊衰其叔父也 

后木曰喪吾聞諸縣子曰夫喪不可不深長思也買棺外內易我死則亦然 

曾子曰尸未設飾故帷堂小斂而徹帷仲梁子曰夫婦方亂故帷堂小斂而徹帷 

小斂之奠子游曰於東方曾子曰於西方斂斯席矣小斂之奠在西方魯禮之末失也 

縣子曰綌衰繐裳非古也 

子蒲卒哭者呼滅子皋曰若是野哉哭者改之 

杜橋之母之喪宮中無相以為沽也 

夫子曰始死羔裘玄冠者易之而已羔裘玄冠夫子不以弔 

子游問喪具夫子曰稱家之有亡子游曰有亡惡乎齊夫子曰有毋過禮苟亡矣斂首足形還葬縣棺而封人豈有非之者哉 

司士賁告於子游曰請襲於床子游曰諾縣子聞之曰汏哉叔氏專以禮許人 

宋襄公葬其夫人醯醢百甕曾子曰既曰明器矣而又實之 

孟獻子之喪司徒旅歸四布夫子曰可也 

讀賵曾子曰非古也是再告也 

成子高寢疾慶遺入請曰子之病革矣如至乎大病則如之何子高曰吾聞之也生有益於人死不害於人吾縱生無益於人吾可以死害於人乎哉我死則擇不食之地而葬我焉 

子夏問諸夫子曰居君之母與妻之喪居處言語飲食衎爾 

賓客至無所館夫子曰生於我乎館死於我乎殯 

國子高曰葬也者藏也藏也者欲人之弗得見也是故衣足以飾身棺周於衣椁周於棺土周於椁反壤樹之哉 

孔子之喪有自燕來觀者舍於子夏氏子夏曰聖人之葬人與人之葬聖人也子何觀焉昔者夫子言之曰吾見封之若堂者矣見若坊者矣見若覆夏屋者矣見若斧者矣吾從若斧者焉馬鬣封之謂也今一日
而三斬板而已封尚行夫子之志乎哉 

婦人不葛帶 

有薦新如朔奠 

既葬各以其服除 

池視重霤 

君即位而為椑歲壹漆之藏焉 

復楔齒綴足飯設飾帷堂並作父兄命赴者 

君復於小寢大寢小祖大祖庫門四郊 

喪不剝奠也與祭肉也與既殯旬而布材與明器朝奠日出夕奠逮日父母之喪哭無時使必知其反也 

練練衣黃裏縓緣葛要絰繩屨無絇角瑱鹿裘衡長袪袪裼之可也 

有殯聞遠兄弟之喪雖緦必往非兄弟雖鄰不往所識其兄弟不同居者皆弔 

天子之棺四重水兕革棺被之其厚三寸杝棺一梓棺二四者皆周棺束縮二衡三衽每束一柏椁以端長六尺 

天子之哭諸侯也爵弁絰䊷衣或曰使有司哭之為之不以樂食 

天子之殯也菆塗龍輴以椁加斧于椁上畢塗屋天子之禮也 

唯天子之喪有別姓而哭 

魯哀公誄孔丘曰天不遺耆老莫相予位焉嗚呼哀哉尼父 

國亡大縣邑公卿大夫士皆厭冠哭於大廟三日君不舉或曰君舉而哭於后土 

孔子惡野哭者 

未仕者不敢稅人如稅人則以父兄之命 

士備入而后朝夕踊 

祥而縞是月禫徙月樂 

君於士有賜帟 

檀弓下 

君之適長殤車三乘公之庶長殤車一乘大夫之適長殤車一乘 

公之喪諸達官之長杖 

君於大夫將葬弔於宮及出命引之三步則止如是者三君退朝亦如之哀次亦如之 

五十無車者不越疆而弔人 

季武子寢疾蟜固不說齊衰而入見曰斯道也將亡矣士唯公門說齊衰武子曰不亦善乎君子表微及其喪也曾點倚其門而歌 

大夫弔當事而至則辭焉弔於人是日不樂婦人不越疆而弔人行弔之日不飲酒食肉焉弔於葬者必執引若從柩及壙皆執紼 

喪公弔之必有拜者雖朋友州里舍人可也弔曰寡君承事主人曰臨君遇柩於路必使人弔之大夫之喪庶子不受弔 

妻之昆弟為父後者死哭之適室子為主袒免哭踊夫入門右使人立于門外告來者狎則入哭父在哭於妻之室非為父後者哭諸異室 

有殯聞遠兄弟之喪哭于側室無側室哭于門內之右同國則往哭之 

子張死曾子有母之喪齊衰而往哭之或曰齊衰不以弔曾子曰我弔也與哉 

有若之喪悼公弔焉子游擯由左 

齊穀王姬之喪魯莊公為之大功或曰由魯嫁故為之服姊妹之服或曰外祖母也故為之服 

晉獻公之喪秦穆公使人弔公子重耳且曰寡人聞之亡國恆於斯得國恆於斯雖吾子儼然在憂服之中喪亦不可久也時亦不可失也孺子其圖之以告舅犯舅犯曰孺子其辭焉喪人無寶仁親以為寶父死
之謂何又因以為利而天下其孰能說之孺子其辭焉公子重耳對客曰君惠弔亡臣重耳身喪父死不得與於哭泣之哀以為君憂父死之謂何或敢有他志以辱君義稽顙而不拜哭而起起而不私子顯以致
命於穆公穆公曰仁夫公子重耳夫稽顙而不拜則未為後也故不成拜哭而起則愛父也起而不私則遠利也 

帷殯非古也自敬姜之哭穆伯始也 

喪禮哀戚之至也節哀順變也君子念始之者也復盡愛之道也有禱祠之心焉望反諸幽求諸鬼神之道也北面求諸幽之義也拜稽顙哀戚之至隱也稽顙隱之甚也飯用米貝弗忍虛也不以食道用美焉爾
銘明旌也以死者為不可別已故以其旗識之愛之斯錄之矣敬之斯盡其道焉耳重主道也殷主綴重焉周主重徹焉奠以素器以生者有哀素之心也唯祭祀之禮主人自盡焉爾豈知神之所饗亦以主人有
齊敬之心也辟踊哀之至也有筭為之節文也袒括髮變也慍哀之變也去飾去美也袒括髮去飾之甚也有所袒有所襲哀之節也弁絰葛而葬與神交之道也有敬心焉周人弁而葬殷人冔而葬歠主人主婦
室老為其病也君命食之也反哭升堂反諸其所作也主婦入于室反諸其所養也反哭之弔也哀之至也反而亡焉失之矣於是為甚殷既封而弔周反哭而弔孔子曰殷已愨吾從周葬於北方北首三代之達
禮也之幽之故也既封主人贈而祝宿虞尸既反哭主人與有司視虞牲有司以几筵舍奠於墓左反日中而虞葬日虞弗忍一日離也是月也以虞易奠卒哭曰成事是日也以吉祭易喪祭明日祔于祖父其變
而之吉祭也比至於祔必於是日也接不忍一日末有所歸也殷練而祔周卒哭而祔孔子善殷 

君臨臣喪以巫祝桃茢執戈惡之也所以異於生也 

喪有死之道焉先王之所以難言也 

喪之朝也順死者之孝心也其哀離其室也故至於祖考之廟而后行殷朝而殯於祖周朝而遂葬 

孔子謂為明器者知喪道矣備物而不可用也哀哉死者而用生者之器也不殆於用殉乎哉其曰明器神明之也塗車芻靈自古有之明器之道也孔子謂為芻靈者善謂為俑者不仁不殆於用人乎哉 

穆公問於子思曰為舊君反服古與子思曰古之君子進人以禮退人以禮故有舊君反服之禮也今之君子進人若將加諸膝退人若將隊諸淵毋為戎首不亦善乎又何反服之禮之有 

悼公之喪季昭子問於孟敬子曰為君何食敬子曰食粥天下之達禮也吾三臣者之不能居公室也四方莫不聞矣勉而為瘠則吾能毋乃使人疑夫不以情居瘠者乎哉我則食食 

衛司徒敬子死子夏弔焉主人未小斂絰而往子游弔焉主人既小歛子游出絰反哭子夏曰聞之也與曰聞諸夫子主人未改服則不絰 

曾子曰晏子可謂知禮也已恭敬之有焉有若曰晏子一狐裘三十年遣車一乘及墓而反國君七个遣車七乘大夫五个遣車五乘晏子焉知禮曾子曰國無道君子恥盈禮焉國奢則示之以儉國儉則示之以
禮 

國昭子之母死問於子張曰葬及墓男子婦人安位子張曰司徒敬子之喪夫子相男子西鄉婦人東鄉曰噫毋曰我喪也斯沾爾專之賓為賓焉主為主焉婦人從男子皆西鄉 

穆伯之喪敬姜晝哭文伯之喪晝夜哭孔子曰知禮矣文伯之喪敬姜據其床而不哭曰昔者吾有斯子也吾以將為賢人也吾未嘗以就公室今及其死也朋友諸臣未有出涕者而內人皆行哭失聲斯子也必
多曠於禮矣夫 

季康子之母死陳褻衣敬姜曰婦人不飾不敢見舅姑將有四方之賓來褻衣何為陳於斯命徹之 

有子與子游立見孺子慕者有子謂子游曰予壹不知夫喪之踊也予欲去之久矣情在於斯其是也夫子游曰禮有微情者有以故興物者有直情而徑行者戎狄之道也禮道則不然人喜則斯陶陶斯詠詠斯
猶猶斯舞舞斯慍慍斯戚戚斯歎歎斯辟辟斯踊矣品節斯斯之謂禮人死斯惡之矣無能也斯倍之矣是故制絞衾設蔞翣為使人勿惡也始死脯醢之奠將行遣而行之既葬而食之未有見其饗之者也自上
世以來未之有舍也為使人勿倍也故子之所刺於禮者亦非禮之訾也 

吳侵陳斬祀殺厲師還出竟陳大宰嚭使於師夫差謂行人儀曰是夫也多言盍嘗問焉師必有名人之稱斯師也者則謂之何大宰嚭曰古之侵伐者不斬祀不殺厲不獲二毛今斯師也殺厲與其不謂之殺厲
之師與曰反爾地歸爾子則謂之何曰君王討敝邑之罪又矜而赦之師與有無名乎 

顏丁善居喪始死皇皇焉如有求而弗得及殯望望焉如有從而弗及既葬慨焉如不及其反而息 

子張問曰書云高宗三年不言言乃讙有諸仲尼曰胡為其不然也古者天子崩王世子聽於冢宰三年 

知悼子卒未葬平公飲酒師曠李調侍鼓鐘杜蕢自外來聞鐘聲曰安在曰在寢杜蕢入寢歷階而升酌曰曠飲斯又酌曰調飲斯又酌堂上北面坐飲之降趨而出平公呼而進之曰蕢曩者爾心或開予是以不
與爾言爾飲曠何也曰子卯不樂知悼子在堂斯其為子卯也大矣曠也大師也不以詔是以飲之也爾飲調何也曰調也君之褻臣也為一飲一食亡君之疾是以飲之也爾飲何也曰蕢也宰夫也非刀匕是共
又敢與知防是以飲之也平公曰寡人亦有過焉酌而飲寡人杜蕢洗而揚觶公謂侍者曰如我死則必無廢斯爵也至于今既畢獻斯揚觶謂之杜舉 

公叔文子卒其子戍請謚於君曰日月有時將葬矣請所以易其名者君曰昔者衛國凶饑夫子為粥與國之餓者是不亦惠乎昔者衛國有難夫子以其死衛寡人不亦貞乎夫子聽衛國之政脩其班制以與四
鄰交衛國之社稷不辱不亦文乎故謂夫子貞惠文子 

石駘仲卒無適子有庶子六人卜所以為後者曰沐浴佩玉則兆五人者皆沐浴佩玉石祁子曰孰有執親之喪而沐浴佩玉者乎不沐浴佩玉石祁子兆衛人以龜為有知也 

陳子車死於衛其妻與其家大夫謀以殉葬定而后陳子亢至以告曰夫子疾莫養於下請以殉葬子亢曰以殉葬非禮也雖然則彼疾當養者孰若妻與宰得已則吾欲已不得已則吾欲以二子者之為之也
於是弗果用 

子路曰傷哉貧也生無以為養死無以為禮也孔子曰啜菽飲水盡其歡斯之謂孝斂手足形還葬而無椁稱其財斯之謂禮 

衛獻公出奔反於衛及郊將班邑於從者而后入柳莊曰如皆守社稷則孰執羈靮而從如皆從則孰守社稷君反其國而有私也毋乃不可乎弗果班 

衛有大史曰柳莊寢疾公曰若疾革雖當祭必告公再拜稽首請於尸曰有臣柳莊也者非寡人之臣社稷之臣也聞之死請往不釋服而往遂以襚之與之邑裘氏與縣潘氏書而納諸棺曰世世萬子孫無變也
 

陳乾昔寢疾屬其兄弟而命其子尊已曰如我死則必大為我棺使吾二婢子夾我陳乾昔死其子曰以殉葬非禮也況又同棺乎弗果殺 

仲遂卒于垂壬午猶繹萬入去籥仲尼曰非禮也卿卒不繹 

季康子之母死公輸若方小斂般請以機封將從之公肩假曰不可夫魯有初公室視豐碑三家視桓楹般爾以人之母嘗巧則豈不得以其母以嘗巧者乎則病者乎噫弗果從 

戰于郎公叔禺人遇負杖入保者息曰使之雖病也任之雖重也君子不能為謀也士弗能死也不可我則既言矣與其鄰童汪踦往皆死焉魯人欲勿殤童汪踦問於仲尼仲尼曰能執干戈以衛社稷雖欲勿殤
也不亦可乎 

子路去魯謂顏淵曰何以贈我曰吾聞之也去國則哭于墓而后行反其國不哭展墓而入謂子路曰何以處我子路曰吾聞之也過墓則式過祀則下 

工尹商陽與陳棄疾追吳師及之陳棄疾謂工尹商陽曰王事也子手弓而可手弓子射諸射之斃一人韔弓又及謂之又斃二人每斃一人揜其目止其御曰朝不坐燕不與殺三人亦足以反命矣孔子曰殺人
之中又有禮焉 

諸侯伐秦曹桓公卒于會諸侯請含使之襲 

襄公朝于荊康王卒荊人曰必請襲魯人曰非禮也荊人強之巫先拂柩荊人悔之 

滕成公之喪使子叔敬叔弔進書子服惠伯為介及郊為懿伯之忌不入惠伯曰政也不可以叔父之私不將公事遂入 

哀公使人弔蕢尚遇諸道辟於路畫宮而受弔焉曾子曰蕢尚不如杞梁之妻之知禮也齊莊公襲莒于奪杞梁死焉其妻迎其柩於路而哭之哀莊公使人弔之對曰君之臣不免於罪則將肆諸市朝而妻妾執
君之臣免於罪則有先人之敝廬在君無所辱命 

孺子𪏆之喪哀公欲設撥問於有若有若曰其可也君之三臣猶設之顏柳曰天子龍輴而椁幬諸侯輴而設幬為榆沈故設撥三臣者廢輴而設撥竊禮之不中者也而君何學焉 

悼公之母死哀公為之齊衰有若曰為妾齊衰禮與公曰吾得已乎哉魯人以妻我 

季子皋葬其妻犯人之禾申祥以告曰請庚之子皋曰孟氏不以是罪予朋友不以是棄予以吾為邑長於斯也買道而葬後難繼也 

仕而未有祿者君有饋焉曰獻使焉曰寡君違而君薨弗為服也 

虞而立尸有几筵卒哭而諱生事畢而鬼事始已既卒哭宰夫執木鐸以命于宮曰舍故而諱新自寢門至于庫門 

二名不偏諱夫子之母名徵在言在不稱徵言徵不稱在 

軍有憂則素服哭於庫門之外赴車不載櫜韔 

有焚其先人之室則三日哭故曰新宮火亦三日哭 

孔子過泰山側有婦人哭於墓者而哀夫子式而聽之使子貢問之曰子之哭也壹似重有憂者而曰然昔者吾舅死於虎吾夫又死焉今吾子又死焉夫子曰何為不去也曰無苛政夫子曰小子識之苛政猛於
虎也 

魯人有周豐也者哀公執摯請見之而曰不可公曰我其已夫使人問焉曰有虞氏未施信於民而民信之夏后氏未施敬於民而民敬之何施而得斯於民也對曰墟墓之間未施哀於民而民哀社稷宗廟之中
未施敬於民而民敬殷人作誓而民始畔周人作會而民始疑苟無禮義忠信誠愨之心以涖之雖固結之民其不解乎 

喪不慮居毀不危身喪不慮居為無廟也毀不危身為無後也 

延陵季子適齊於其反也其長子死葬於贏博之間孔子曰延陵季子吳之習於禮者也住而觀其葬焉其坎深不至於泉其斂以時服既葬而封廣輪揜坎其高可隱也既封左袒右還其封且號者三曰骨肉歸
復于土命也若魂氣則無不之也無不之也而遂行孔子曰延陵季子之於禮也其合矣乎 

邾婁考公之喪徐君使容居來弔含曰寡君使容居坐含進侯玉其使容居以含有司曰諸侯之來辱敝邑者易則易于則于易于雜者未之有也容居對曰容居聞之事君不敢忘其君亦不敢遺其祖昔我先君
駒王西討濟於河無所不用斯言也容居魯人也不敢忘其祖子思之母死於衛赴於子思子思哭於廟門人至曰庶氏之母死何為哭於孔氏之廟乎子思曰吾過矣吾過矣遂哭於他室 

天子崩三日祝先服五日官長服七日國中男女服三月天下服虞人致百祀之木可以為棺椁者斬之不至者廢其祀刎其人 

齊大饑黔敖為食於路以待餓者而食之有餓者蒙袂輯屨貿貿然來黔敖左奉食右執飲曰嗟來食餓者揚其目而視之曰予唯不食嗟來之食以至於斯也從而謝焉終不食而死曾子聞之曰微與其嗟也可
去其謝也可食 

邾婁定公之時有弒其父者有司以告公瞿然失席曰是寡人之罪也曰寡人嘗學斷斯獄矣臣弒君凡在官者殺無赦子弒父凡在宮者殺無赦殺其人壞其室洿其宮而豬焉蓋君踰月而后舉爵 

晉獻文子成室晉大夫發焉張老曰美哉輪焉美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全要領以從先大夫於九京也北面再拜稽首君子謂之善頌善禱 

仲尼之畜狗死使子貢埋之曰吾聞之也敝帷不棄為埋馬也敝蓋不棄為埋狗也丘也貧無蓋於其封也亦予之席毋使其首陷焉路馬死埋之以帷 

季孫之母死哀公弔焉曾子與子貢弔焉閽人為君在弗內也曾子與子貢入於其廄而脩容焉子貢先入閽人曰鄉者已告矣曾子後入閽人辟之涉內霤卿大夫皆辟位公降一等而揖之君子言之曰盡飾之
道斯其行者遠矣 

陽門之介夫死司城子罕入而哭之哀晉人之覘宋者反報於晉侯曰陽門之介夫死而子罕哭之哀而民說殆不可伐也孔子聞之曰善哉覘國乎詩云凡民有喪扶服救之雖微晉而已天下其孰能當之 

魯莊公之喪既葬而絰不入庫門士大夫既卒哭麻不入 

孔子之故人曰原壤其母死夫子助之沐椁原壤登木曰久矣予之不託於音也歌曰貍首之班然執女手之卷然夫子為弗聞也者而過之從者曰子未可以已乎夫子曰丘聞之親者毋失其為親也故者毋失
其為故也 

趙文子與叔譽觀乎九原文子曰死者如可作也吾誰與歸叔譽曰其陽處父乎文子曰行并植於晉國不沒其身其知不足稱也其舅犯乎文子曰見利不顧其君其仁不足稱也我則隨武子乎利其君不忘其
身謀其身不遺其友晉人謂文子知人文子其中退然如不勝衣其言吶吶然如不出諸其口所舉於晉國管庫之士七十有餘家生不交利死不屬其子焉 

叔仲皮學子柳叔仲皮死其妻魯人也衣衰而繆絰叔仲衍以告請繐衰而環絰曰昔者吾喪姑姊妹亦如斯末吾禁也退使其妻繐衰而環絰 

成人有其兄死而不為衰者聞子皋將為成宰遂為衰成人曰蠶則績而蟹有匡范則冠而蟬有緌兄則死而子皋為之衰 

樂正子春之母死五日而不食曰吾悔之自吾母而不得吾情吾惡乎用吾情 

歲旱穆公召縣子而問然曰天久不雨吾欲暴尩而奚若曰天久不雨而暴人之疾子虐毋乃不可與然則吾欲暴巫而奚若曰天則不雨而望之愚婦人於以求之毋乃已疏乎徙市則奚若曰天子崩巷市七日
諸侯薨巷市三日為之徙市不亦可乎 

孔子曰衛人之祔也離之魯人之祔也合之善夫 

王制 

王者之制祿爵公侯伯子男凡五等諸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十里者不合於天子附於諸侯曰附庸天子之三公之田視
公侯天子之卿視伯天子之大夫視子男天子之元士視附庸 

制農田百畝百畝之分上農夫食九人其次食八人其次食七人其次食六人下農夫食五人庶人在官者其祿以是為差也諸侯之下士視上農夫祿足以代其耕也中士倍下士上士倍中士下大夫倍上士
卿四大夫祿君十卿祿次國之卿三大夫祿君十卿祿小國之卿倍大夫祿君十卿祿 

次國之上卿位當大國之中中當其下下當其上大夫小國之上卿位當大國之下卿中當其上大夫下當其下大夫其有中士下士者數各居其上之三分 

凡四海之內九州州方千里州建百里之國三十七十里之國六十五十里之國百有二十凡二百一十國名山大澤不以封其餘以為附庸間田八州州二百一十國 

天子之縣內方百里之國九七十里之國二十有一五十里之國六十有三凡九十三國名山大澤不以朌其餘以祿士以為間田 

凡九州千七百七十三國天子之元士諸侯之附庸不與 

天子百里之內以共官千里之內以為御 

千里之外設方伯五國以為屬屬有長十國以為連連有帥三十國以為卒卒有正二百一十國以為州州有伯八州八伯五十六正百六十八帥三百三十六長八伯各以其屬屬於天子之老二人分天下以為
左右曰二伯 

千里之內曰甸千里之外曰采曰流 

天子三公九卿二十七大夫八十一元士 

大國三卿皆命於天子下大夫五人上士二十七人 

次國三卿二卿命於天子一卿命於其君下大夫五人上士二十七人 

小國二卿皆命於其君下大夫五人上士二十七人 

天子使其大夫為三監監於方伯之國國三人天子之縣內諸侯祿也 

外諸侯嗣也 

制三公一命卷若有加則賜也不過九命次國之君不過七命小國之君不過五命 

大國之卿不過三命下卿再命小國之卿與下大夫一命 

凡官民材必先論之論辨然後使之任事然後爵之位定然後祿之 

爵人於朝與士共之刑人於市與眾棄之是故公家不畜刑人大夫弗養士遇之塗弗與言也屏之四方唯其所之不及以政亦弗欲生也 

諸侯之於天子也比年一小聘三年一大聘五年一朝 

天子五年一巡守 

歲二月東巡守至于岱宗柴而望祀山川覲諸侯問百年者就見之命大師陳詩以觀民風命市納賈以觀民之所好惡志淫好辟命典禮考時月定日同律禮樂制度衣服正之山川神祇有不舉者為不敬不敬
者君削以地宗廟有不順者為不孝不孝者君絀以爵變禮易樂者為不從不從者君流革制度衣服者為畔畔者君討有功德於民者加地進律五月南巡守至于南嶽如東巡守之禮八月西巡守至于西嶽
如南巡守之禮十有一月北巡守至于北嶽如西巡守之禮歸假于祖禰用特 

天子將出類乎上帝宜乎社造乎禰諸侯將出宜乎社造乎禰 

天子無事與諸侯相見曰朝考禮正刑一德以尊于天子天子賜諸侯樂則以柷將之賜伯子男樂則以鼗將之 

諸侯賜弓矢然後征賜鈇鉞然後殺賜圭瓚然後為鬯未賜圭瓚則資鬯於天子 

天子命之教然後為學小學在公宮南之左大學在郊天子曰辟廱諸侯曰頖宮 

天子將出征類乎上帝宜乎社造乎禰禡於所征之地受命於祖受成於學出征執有罪反釋奠于學以訊馘告 

天子諸侯無事則歲三田一為乾豆二為賓客三為充君之庖無事而不田曰不敬田不以禮曰暴天物天子不合圍諸侯不掩群天子殺則下大綏諸侯殺則下小綏大夫殺則止佐車佐車止則百姓田獵獺祭
魚然後虞人入澤梁豺祭獸然後田獵鳩化為鷹然後設罻羅草木零落然後入山林昆蟲未蟄不以火田不麛不卵不殺胎不殀夭不覆巢 

冢宰制國用必於歲之杪五穀皆入然後制國用用地小大視年之豐秏以三十年之通制國用量入以為出祭用數之仂喪三年不祭唯祭天地社稷為越紼而行事喪用三年之仂喪祭用不足曰暴有餘曰浩
祭豐年不奢凶年不儉國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通雖有凶旱水溢民無菜色然後天子食日舉以樂天子
七日而殯七月而葬諸侯五日而殯五月而葬大夫士庶人三日而殯三月而葬三年之喪自天子達庶人縣封葬不為雨止不封不樹喪不貳事自天子達於庶人喪從死者祭從生者支子不祭 

天子七廟三昭三穆與大祖之廟而七諸侯五廟二昭二穆與大祖之廟而五大夫三廟一昭一穆與大祖之廟而三士一廟庶人祭於寢 

天子諸侯宗廟之祭春曰礿夏曰禘秋曰嘗冬曰烝天子祭天地諸侯祭社稷大夫祭五祀天子祭天下名山大川五嶽視三公四瀆視諸侯諸侯祭名山大川之在其地者 

天子諸侯祭因國之在其地而無主後者 

天子犆礿祫禘祫嘗祫烝諸侯礿則不禘禘則不嘗嘗則不烝烝則不礿諸侯礿犆禘一犆一祫嘗祫烝祫 

天子社稷皆大牢諸侯社稷皆少牢大夫士宗廟之祭有田則祭無田則薦庶人春薦韭夏薦麥秋薦黍冬薦稻韭以卵麥以魚黍以豚稻以鴈祭天地之牛角繭栗宗廟之牛角握賓客之牛角尺諸侯無故不殺
牛大夫無故不殺羊士無故不殺犬豕庶人無故不食珍 

庶羞不踰牲燕衣不踰祭服寢不踰廟 

古者公田藉而不稅市廛而不稅關譏而不征林麓川澤以時入而不禁夫圭田無征 

用民之力歲不過三日 

田里不粥墓地不請 

司空執度度地居民山川沮澤時四時量地遠近興事任力凡使民任老者之事食壯者之食 

凡居民材必因天地寒煖燥濕廣谷大川異制民生其間者異俗剛柔輕重遲速異齊五味異和器械異制衣服異宜脩其教不易其俗齊其政不易其宜中國戎夷五方之民皆有性也不可推移東方曰夷被髮
文身有不火食者矣南方曰蠻雕題交趾有不火食者矣西方曰戎被髮衣皮有不粒食者矣北方曰狄衣羽毛穴居有不粒食者矣中國夷蠻戎狄皆有安居和味宜服利用備器五方之民言語不通嗜欲不同
達其志通其欲東方曰寄南方曰象西方曰狄鞮北方曰譯 

凡居民量地以制邑度地以居民地邑民居必參相得也無曠土無游民食節事時民咸安其居樂事勸功尊君親上然後興學 

司徒脩六禮以節民性明七教以興民德齊八政以防淫一道德以同俗養耆老以致孝恤孤獨以逮不足上賢以崇德簡不肖以絀惡命鄉簡不帥教者以告耆老皆朝于庠元日習射上功習鄉上齒大司徒帥
國之俊士與執事焉不變命國之右鄉簡不帥教者移之左命國之左鄉簡不帥教者移之右如初禮不變移之郊如初禮不變移之遂如初禮不變屏之遠方終身不齒命鄉論秀士升之司徒曰選士司徒論選
士之秀者而升之學曰俊士升於司徒者不征於鄉升於學者不征於司徒曰造士樂正崇四術立四教順先王詩書禮樂以造士春秋教以禮樂冬夏教以詩書王大子王子群后之大子卿大夫元士之適子國
之俊選皆造焉凡入學以齒將出學小胥大胥小樂正簡不帥教者以告于大樂正大樂正以告于王王命三公九卿大夫元士皆入學不變王親視學不變王三日不舉屏之遠方西方曰棘東方曰寄終身不齒
大樂正論造士之秀者以告于王而升諸司馬曰進士司馬辨論官材論進士之賢者以告於王而定其論論定然後官之任官然後爵之位定然後祿之大夫廢其事終身不仕死以士禮葬之有發則命大司徒
教士以車甲凡執技論力適四方臝股肱決射御凡執技以事上者祝史射御醫卜及百工凡執技以事上者不貳事不移官出鄉不與士齒仕於家者出鄉不與士齒 

司寇正刑明辟以聽獄訟必三刺有旨無簡不聽附從輕赦從重 

凡制五刑必即天論郵罰麗於事凡聽五刑之訟必原父子之親立君臣之義以權之意論輕重之序慎測淺深之量以別之悉其聰明致其忠愛以盡之疑獄氾與眾共之眾疑赦之必察小大之比以成之成獄
辭史以獄成告於正正聽之正以獄成告于大司寇大司寇聽之棘木之下大司寇以獄之成告於王王命三公參聽之三公以獄之成告於王王三又然後制刑凡作刑罰輕無赦刑者侀也侀者成也一成而不
可變故君子盡心焉析言破律亂名改作執左道以亂政殺作淫聲異服奇技奇器以疑眾殺行偽而堅言偽而辯學非而博順非而澤以疑眾殺假於鬼神時日卜筮以疑眾殺此四誅者不以聽凡執禁以齊眾
不赦過有圭璧金璋不粥於市命服命車不粥於市宗廟之器不粥於市犧牲不粥於市戎器不粥於市用器不中度不粥於市兵車不中度不粥於市布帛精麤不中數幅廣狹不中量不粥於市姦色亂正色不
粥於市錦文珠玉成器不粥於市衣服飲食不粥於市五穀不時果實未孰不粥於市木不中伐不粥於市禽獸魚鱉不中殺不粥於市關執禁以譏禁異服識異言 

大史典禮執簡記奉諱惡 

天子齊戒受諫司會以歲之成質於天子冢宰齊戒受質大樂正大司寇市三官以其成從質於天子大司徒大司馬大司空齊戒受質百官各以其成質於三官大司徒大司馬大司空以百官之成質於天子
百官齊戒受質然後休老勞農成歲事制國用 

凡養老有虞氏以燕禮夏后氏以饗禮殷人以食禮周人脩而兼用之五十養於鄉六十養於國七十養於學達於諸侯 

八十拜君命一坐再至瞽亦如之九十使人受五十異粻六十宿肉七十貳膳八十常珍九十飲食不離寢膳飲從於遊可也六十歲制七十時制八十月制九十日脩唯絞紟衾冒死而后制五十始衰六十非肉
不飽七十非帛不煖八十非人不煖九十雖得人不煖矣五十杖於家六十杖於鄉七十杖於國八十杖於朝九十者天子欲有問焉則就其室以珍從七十不俟朝八十月告存九十日有秩五十不從力政六十
不與服戎七十不與賓客之事八十齊喪之事弗及也五十而爵六十不親學七十致政唯衰麻為喪 

有虞氏養國老於上庠養庶老於下庠夏后氏養國老於東序養庶老於西序殷人養國老於右學養庶老於左學周人養國老於東膠養庶老於虞庠虞庠在國之西郊有虞氏皇而祭深衣而養老夏后氏收而
祭燕衣而養老殷人冔而祭縞衣而養老周人冕而祭玄衣而養老凡三王養老皆引年八十者一子不從政九十者其家不從政廢疾非人不養者一人不從政父母之喪三年不從政齊衰大功之喪三月不從
政將徙於諸侯三月不從政自諸侯來徙家期不從政 

少而無父者謂之孤老而無子者謂之獨老而無妻者謂之矜老而無夫者謂之寡此四者天民之窮而無告者也皆有常餼 

瘖聾跛躃斷者侏儒百工各以其器食之 

道路男子由右婦人由左車從中央父之齒隨行兄之齒鴈行朋友不相踰輕任并重任分班白不提挈君子耆老不徒行庶人耆老不徒食 

大夫祭器不假祭器未成不造燕器 

方一里者為田九百畝方十里者為方一里者百為田九萬畝方百里者為方十里者百為田九十億畝方千里者為方百里者百為田九萬億畝 

自恆山至於南河千里而近自南河至於江千里而近自江至於衡山千里而遙自東河至於東海千里而遙自東河至於西河千里而近自西河至於流沙千里而遙西不盡流沙南不盡衡山東不近東海北不
盡恆山凡四海之內斷長補短方三千里為田八十萬億一萬億畝方百里者為田九十億畝山陵林麓川澤溝瀆城郭宮室塗巷三分去一其餘六十億畝 

古者以周尺八尺為步今以周尺六尺四寸為步古者百畝當今東田百四十六畝三十步古者百里當今百二十一里六十步四尺二寸二分 

方千里者為方百里者百封方百里者三十國其餘方百里者七十又封方七十里者六十為方百里者二十九方十里者四十其餘方百里者四十方十里者六十又封方五十里者百二十為方百里者三十
其餘方百里者十方十里者六十名山大澤不以封其餘以為附庸閒田諸侯之有功者取於閒田以祿之其有削地者歸之閒田天子之縣內方千里者為方百里者百封方百里者九其餘方百里者九十一
又封方七十里者二十一為方百里者十方十里者二十九其餘方百里者八十方十里者七十一又封方五十里者六十三為方百里者十五方十里者七十五其餘方百里者六十四方十里者九十六 

諸侯之下士祿食九人中士食十八人上士食三十六人下大夫食七十二人卿食二百八十八人君食二千八百八十人次國之卿食二百一十六人君食二千一百六十人小國之卿食百四十四人君食千四
百四十人次國之卿命於其君者如小國之卿天子之大夫為三監監於諸侯之國者其祿視諸侯之卿其爵視次國之君其祿取之於方伯之地方伯為朝天子皆有湯沐之邑於天子之縣內視元士諸侯世子
世國大夫不世爵使以德爵以功未賜爵視天子之元士以君其國諸侯之大夫不世爵祿 

六禮冠昏喪祭鄉相見七教父子兄弟夫婦君臣長幼朋友賓客八政飲食衣服事為異別度量數制 

月令 

孟春之月日在營室昏參中旦尾中其日甲乙其帝大皞其神句芒其蟲鱗其音角律中大蔟其數八其味酸其臭羶其祀戶祭先脾 

東風解凍蟄蟲始振魚上冰獺祭魚鴻鴈來 

天子居青陽左个乘鸞路駕倉龍載青旂衣青衣服倉玉食麥與羊其器疏以達 

是月也以立春先立春三日大史謁之天子曰某日立春盛德在木天子乃齊立春之日天子親帥三公九卿諸侯大夫以迎春於東郊還反賞公卿諸侯大夫於朝 

命相布德和令行慶施惠下及兆民慶賜遂行毋有不當 

乃命大史守典奉法司天日月星辰之行宿離不貸毋失經紀以初為常 

是月也天子乃以元日祈穀于上帝乃擇元辰天子親載耒耜措之于參保介之御間帥三公九卿諸侯大夫躬耕帝藉天子三推公五推卿諸侯九推反執爵于大寢三公九卿諸侯大夫皆御命曰勞酒 

是月也天氣下降地氣上騰天地和同草木萌動王命布農事命田舍東郊皆脩封疆審端徑術善相丘陵阪險原隰土地所宜五穀所殖以教道民必躬親之田事既飭先定準直農乃不惑 

是月也命樂正入學習舞乃脩祭典命祀山林川澤犧牲毋用牝 

禁止伐木毋覆巢毋殺孩蟲胎夭飛鳥毋麛毋卵毋聚大眾毋置城郭掩骼埋胔 

是月也不可以稱兵稱兵必天殃兵戎不起不可從我始毋變天之道毋絕地之理毋亂人之紀 

孟春行夏令則風雨不時草木蚤落國時有恐行秋令則其民大疫猋風暴雨總至藜莠蓬蒿並興行冬令則水潦為敗雪霜大摯首種不入 

仲春之月日在奎昏弧中旦建星中其日甲乙其帝大皞其神句芒其蟲鱗其音角律中夾鍾其數八其味酸其臭羶其祀戶祭先脾 

始雨水桃始華倉庚鳴鷹化為鳩 

天子居青陽大廟乘鸞路駕倉龍載青旂衣青衣服倉玉食麥與羊其器疏以達是月也安萌芽養幼少存諸孤擇元日命民社命有司省囹圄去桎梏毋肆掠止獄訟 

是月也玄鳥至至之日以大牢祠于高禖天子親往后妃帥九嬪御乃禮天子所御帶以弓韣授以弓矢于高禖之前 

是月也日夜分雷乃發聲始電蟄蟲咸動啟戶始出先雷三日奮木鐸以令兆民曰雷將發聲有不戒其容止者生子不備必有凶災日夜分則同度量鈞衡石角斗甬正權概 

是月也耕者少舍乃脩闔扇寢廟畢備毋作大事以妨農事是月也毋竭川澤毋漉陂池毋焚山林 

天子乃獻羔開冰先薦寢廟 

上丁命樂正習舞釋菜天子乃帥三公九卿諸侯大夫親往視之仲丁又命樂正入學習樂 

是月也祀不用犧牲用圭璧更皮幣 

仲春行秋令則其國大水寒氣揔至寇戎來征行冬令則陽氣不勝麥乃不熟民多相掠行夏令則國乃大旱煖氣早來蟲螟為害 

季春之月日在胃昏七星中旦牽牛中其日甲乙其帝大皞其神句芒其蟲鱗其音角律中姑洗其數八其味酸其臭羶其祀戶祭先脾 

桐始華田鼠化為鴽虹始見蓱始生 

天子居青陽右个乘鸞路駕倉龍載青旂衣青衣服倉玉食麥與羊其器疏以達 

是月也天子乃薦鞠衣于先帝命舟牧覆舟五覆五反乃告舟備具于天子焉天子始乘舟薦鮪于寢廟乃為麥祈實 

是月也生氣方盛陽氣發泄句者畢出萌者盡達不可以內天子布德行惠命有司發倉廩賜貧窮振乏絕開府庫出幣帛周天下勉諸侯聘名士禮賢者 

是月也命司空曰時雨將降下水上騰循行國邑周視原野修利隄防道達溝瀆開通道路毋有障塞田獵罝罘羅罔畢翳餧獸之藥毋出九門 

是月也命野虞無伐桑柘鳴鳩拂其羽戴勝降于桑具曲植籧筐后妃齊戒親東鄉躬桑禁婦女毋觀省婦使以勸蠶事蠶事既登分繭稱絲效功以共郊廟之服無有敢惰是月也命工師令百工審五庫之量
金鐵皮革筋角齒羽箭幹脂膠丹漆毋或不良 

百工咸理監工日號毋悖于時毋或作為淫巧以蕩上心 

是月之末擇吉日大合樂天子乃帥三公九卿諸侯大夫親往視之 

是月也乃合累牛騰馬遊牝于牧犧牲駒犢舉書其數 

命國難九門磔攘以畢春氣 

季春行冬令則寒氣時發草木皆肅國有大恐行夏令則民多疾疫時雨不降山林不收行秋令則天多沈陰淫雨蚤降兵革並起 

孟夏之月日在畢昏翼中旦婺女中其日丙丁其帝炎帝其神祝融其蟲羽其音徵律中中呂其數七其味苦其臭焦其祀竈祭先肺螻蟈鳴蚯蚓出王瓜生苦菜秀 

天子居明堂左个乘朱路駕赤駵載赤旂衣朱衣服赤玉食菽與雞其器高以粗 

是月也以立夏先立夏三日大史謁之天子曰某日立夏盛德在火天子乃齊立夏之日天子親帥三公九卿大夫以迎夏於南郊還反行賞封諸侯慶賜遂行無不欣說 

乃命樂師習合禮樂命大尉贊桀俊遂賢良舉長大行爵出祿必當其位是月也繼長增高毋有壞墮毋起土功毋發大眾毋伐大樹是月也天子始絺命野虞出行田原為天子勞農勸民毋或失時 

命司徒巡行縣鄙命農勉作毋休于都是月也驅獸毋害五穀毋大田獵農乃登麥天子乃以彘嘗麥先薦寢廟是月也聚畜百藥靡草死麥秋至斷薄刑決小罪出輕繫蠶事既畢后妃獻繭乃收繭稅以桑為均
貴賤長幼如一以給郊廟之服 

是月也天子飲酎用禮樂 

孟夏行秋令則苦雨數來五穀不滋四鄙入保行冬令則草木蚤枯後乃大水敗其城郭行春令則蟲蝗為災暴風來格秀草不實 

仲夏之月日在東井昏亢中旦危中其日丙丁其帝炎帝其神祝融其蟲羽其音徵律中蕤賓其數七其味苦其臭焦其祀竈祭先肺 

小暑至螳蜋生鶪始鳴反舌無聲 

天子居明堂太廟乘朱路駕赤駵載赤旂衣朱衣服赤玉食菽與雞其器高以粗養壯佼 

是月也命樂師脩鞀鞞鼓均琴瑟管簫執干戚戈羽調竽笙竾簧飭鍾磬柷敔 

命有司為民祈祀山川百源大雩帝用盛樂乃命百縣雩祀百辟卿士有益於民者以祈穀實 

是月也農乃登黍天子乃以雛嘗黍羞以含桃先薦寢廟 

令民毋艾藍以染毋燒灰毋暴布門閭毋閉關市毋索挺重囚益其食 

游牝別群則縶騰駒班馬政 

是月也日長至陰陽爭死生分君子齊戒處必掩身毋躁止聲色毋或進薄滋味毋致和節耆欲定心氣百官靜事毋刑以定晏陰之所成 

鹿角解蟬始鳴半夏生木堇榮 

是月也毋用火南方可以居高明可以遠眺望可以升山陵可以處臺榭 

仲夏行冬令則雹凍傷穀道路不通暴兵來至行春令則五穀晚熟百螣時起其國乃饑行秋令則草木零落果實早成民殃於疫 

季夏之月日在柳昏火中旦奎中其日丙丁其帝炎帝其神祝融其蟲羽其音徵律中林鍾其數七其味苦其臭焦其祀竈祭先肺溫風始至蟋蟀居壁鷹乃學習腐草為螢 

天子居明堂右个乘朱路駕赤駵載赤旂衣朱衣服赤玉食菽與雞其器高以粗 

命漁師伐蛟取鼉登龜取黿命澤人納材葦 

是月也命四監大合百縣之秩芻以養犧牲令民無不咸出其力以共皇天上帝名山大川四方之神以祠宗廟社稷之靈以為民祈福 

是月也命婦官染采黼黻文章必以法故無或差貸黑黃倉赤莫不質良毋敢詐偽以給郊廟祭祀之服以為旗章以別貴賤等級之度 

是月也樹木方盛乃命虞人入山行木毋有斬伐不可以興土功不可以合諸侯不可以起兵動眾毋舉大事以搖養氣毋發令而待以妨神農之事也水潦盛昌神農將持功舉大事則有天殃 

是月也土潤溽暑大雨時行燒薙行水利以殺草如以熱湯可以糞田疇可以美土彊 

季夏行春令則穀實鮮落國多風欬民乃遷徙行秋令則丘隰水潦禾稼不熟乃多女災行冬令則風寒不時鷹隼蚤鷙四鄙入保 

中央土其日戊己其帝黃帝其神后土其蟲倮其音宮律中黃鍾之宮其數五其味甘其臭香其祀中霤祭先心天子居大廟大室乘大路駕黃駵載黃旂衣黃衣服黃玉食稷與牛其器圜以閎 

孟秋之月日在翼昏建星中旦畢中其日庚辛其帝少皞其神蓐收其蟲毛其音商律中夷則其數九其味辛其臭腥其祀門祭先肝 

涼風至白露降寒蟬鳴鷹乃祭鳥用始行戮 

天子居總章左个乘戎路駕白駱載白旂衣白衣服白玉食麻與犬其器廉以深 

是月也以立秋先立秋三日大史謁之天子曰某日立秋盛德在金天子乃齊立秋之日天子親帥三公九卿諸侯大夫以迎秋於西郊還反賞軍帥武人於朝天子乃命將帥選士厲兵簡練桀俊專任有功以征
不義詰誅暴慢以明好惡順彼遠方是月也命有司脩法制繕囹圄具桎梏禁止姦慎罪邪務搏執命理瞻傷察創視折審斷決獄訟必端平戮有罪嚴斷刑天地始肅不可以贏是月也農乃登穀天子嘗新先薦
寢廟命百官始收斂完隄防謹壅塞以備水潦脩宮室坏牆垣補城郭是月也毋以封諸侯立大官毋以割地行大使出大幣 

孟秋行冬令則陰氣大勝介蟲敗穀戎兵乃來行春令則其國乃旱陽氣復還五穀無實行夏令則國多火災寒熱不節民多瘧疾 

仲秋之月日在角昏牽牛中旦觜觿中其日庚辛其帝少暭其神蓐收其蟲毛其音商律中南呂其數九其味辛其臭腥其祀門祭先肝 

盲風至鴻鴈來玄鳥歸群鳥養羞 

天子居總章大廟乘戎路駕白駱載白旂衣白衣服白玉食麻與犬其器廉以深 

是月也養衰老授几杖行糜粥飲食 

乃命司服具飭衣裳文繡有恆制有小大度有短長衣服有量必循其故冠帶有常 

乃命有司申嚴百刑斬殺必當毋或枉橈枉橈不當反受其殃 

是月也乃命宰祝循行犧牲視全具案芻豢瞻肥瘠察物色必比類量小大視長短皆中度五者備當上帝其饗 

天子乃難以達秋氣 

以犬嘗麻先薦寢廟 

是月也可以築城郭建都邑穿竇窖脩囷倉 

乃命有司趣民收斂務畜菜多積聚乃勸種麥毋或失時其有失時行罪無疑 

是月也日夜分雷始收聲蟄蟲坏戶殺氣浸盛陽氣日衰水始涸 

日夜分則同度量平權衡正鈞石角斗甬是月也易關市來商旅納貨賄以便民事四方來集遠鄉皆至則財不匱上無乏用百事乃遂 

凡舉大事毋逆大數必順其時慎因其類 

仲秋行春令則秋雨不降草木生榮國乃有恐行夏令則其國乃旱蟄蟲不藏五穀復生行冬令則風災數起收雷先行草木蚤死 

季秋之月日在房昏虛中旦柳中其日庚辛其帝少暭其神蓐收其蟲毛其音商律中無射其數九其味辛其臭腥其祀門祭先肝 

鴻鴈來賓爵入大水為蛤鞠有黃華豺乃祭獸戮禽 

天子居總章右个乘戎路駕白駱載白旂衣白衣服白玉食麻與犬其器廉以深 

是月也申嚴號令命百官貴賤無不務內以會天地之藏無有宣出 

乃命冢宰農事備收舉五穀之要藏帝藉之收於神倉祗敬必飭是月也霜始降則百工休 

乃命有司曰寒氣總至民力不堪其皆入室 

上丁命樂正入學習吹 

是月也大饗帝嘗犧牲告備于天子 

合諸侯制百縣為來歲受朔日與諸侯所稅於民輕重之法貢職之數以遠近土地所宜為度以給郊廟之事無有所私 

是月也天子乃教於田獵以習五戎班馬政命僕及七騶咸駕載旌旐授車以級整設于屏外司徒搢扑北面以誓之天子乃厲飾執弓挾矢以獵命主祠祭禽于四方 

是月也草木黃落乃伐薪為炭 

蟄蟲咸俯在内皆墐其戶乃趣獄刑毋留有罪收祿秩之不當供養之不宜者 

是月也天子乃以犬嘗稻先薦寢廟 

季秋行夏令則其國大水冬藏殃敗民多鼽嚏行冬令則國多盜賊邊竟不寧土地分裂行春令則煖風來至民氣解惰師興不居 

孟冬之月日在尾昏危中旦七星中其日壬癸其帝顓頊其神玄冥其蟲介其音羽律中應鍾其數六其味鹹其臭朽其祀行祭先腎 

水始冰地始凍雉入大水為蜃虹藏不見 

天子居玄堂左个乘玄路駕鐵驪載玄旂衣黑衣服玄玉食黍與彘其器閎以奄 

是月也以立冬先立冬三日太史謁之天子曰某日立冬盛德在水天子乃齊立冬之日天子親帥三公九卿大夫以迎冬於北郊還反賞死事恤孤寡 

是月也命大史釁龜筴占兆審卦吉凶是察阿黨則罪無有掩蔽 

是月也天子始裘 

命有司曰天氣上騰地氣下降天地不通閉塞而成冬命百官謹蓋藏命司徒循行積聚無有不斂坏城郭戒門閭脩鍵閉慎管籥固封疆備邊竟完要塞謹關梁塞徯徑 

飭喪紀辨衣裳審棺椁之薄厚塋丘壟之小大高卑薄厚之度貴賤之等級 

是月也命工師效功陳祭器按度程毋或作為淫巧以蕩上心必功致為上物勒工名以考其誠功有不當必行其罪以窮其情 

是月也大飲烝 

天子乃祈來年于天宗大割祠于公社及門閭臘先祖五祀勞農以休息之 

天子乃命將帥講武習射御角力 

是月也乃命水虞漁師收水泉池澤之賦毋或敢侵削眾庶兆民以為天子取怨于下其有若此者行罪無赦 

孟冬行春令則凍閉不密地氣上泄民多流亡行夏令則國多暴風方冬不寒蟄蟲復出行秋令則雪霜不時小兵時起土地侵削 

仲冬之月日在斗昏東壁中旦軫中其日壬癸其帝顓頊其神玄冥其蟲介其音羽律中黃鍾其數六其味鹹其臭朽其祀行祭先腎 

冰益壯地始坼鶡旦不鳴虎始交 

天子居玄堂大廟乘玄路駕鐵驪載玄旂衣黑衣服玄玉食黍與彘其器閎以奄 

飭死事命有司曰土事毋作慎毋發蓋毋發室屋及起大眾以固而閉地氣沮泄是謂發天地之房諸蟄則死民必疾疫又隨以喪命之曰暢月 

是月也命奄尹申宮令審門閭謹房室必重閉省婦事毋得淫雖有貴戚近習毋有不禁 

乃命大酋秫稻必齊麴糱必時湛熾必絜水泉必香陶器必良火齊必得兼用六物大酋監之毋有差貸 

天子命有司祈祀四海大川名源淵澤井泉 

是月也農有不收藏積聚者馬牛畜獸有放佚者取之不詰山林藪澤有能取蔬食田獵禽獸者野虞教道之其有相侵奪者罪之不赦是月也日短至陰陽爭諸生蕩君子齊戒處必掩身身欲寧去聲色禁耆慾
安形性事欲靜以待陰陽之所定 

芸始生荔挺出蚯蚓結麋角解水泉動 

日短至則伐木取竹箭是月也可以罷官之無事去器之無用者 

塗闕廷門閭築囹圄此所以助天地之閉藏也 

仲冬行夏令則其國乃旱氛霧冥冥雷乃發聲行秋令則天時雨汁瓜瓠不成國有大兵行春令則蟲蝗為敗水泉咸竭民多疥癘 

季冬之月日在婺女昏婁中旦氐中其日壬癸其帝顓頊其神玄冥其蟲介其音羽律中大呂其數六其味鹹其臭朽其祀行祭先腎 

鴈北鄉鵲始巢雉雊雞乳 

天子居玄堂右个乘玄路駕鐵驪載玄旂衣黑衣服玄玉食黍與彘其器閎以奄 

命有司大難旁磔出土牛以送寒氣 

征鳥厲疾乃畢山川之祀及帝之大臣天之神祇 

是月也命漁師始漁天子親往乃嘗魚先薦寢廟 

冰方盛水澤腹堅命取冰冰以入令告民出五種命農計耦耕事脩耒耜具田器 

命樂師大合吹而罷 

乃命四監收秩薪柴以共郊廟及百祀之薪燎是月也日窮于次月窮于紀星回于天數將幾終歲且更始專而農民毋有所使 

天子乃與公卿大夫共飭國典論時令以待來歲之宜 

乃命大史次諸侯之列賦之犧牲以共皇天上帝社稷之饗乃命同姓之邦共寢廟之芻豢命宰歷卿大夫至于庶民土田之數而賦犧牲以共山林名川之祀凡在天下九州之民者無不咸獻其力以共皇天上
帝社稷寢廟山林名川之祀 

季冬行秋令則白露蚤降介蟲為妖四鄙入保行春令則胎夭多傷國多固疾命之曰逆行夏令則水潦敗國時雪不降冰凍消釋 

曾子問 

曾子問曰君薨而世子生如之何孔子曰卿大夫士從攝主北面於西階南大祝裨冕執束帛升自西階盡等不升堂命毋哭祝聲三告曰某之子生敢告升奠幣于殯東几上哭降眾主人卿大夫士房中皆哭不
踊盡一哀反位遂朝奠小宰升舉幣三日眾主人卿大夫士如初位北面大宰大宗大祝皆裨冕少師奉子以衰祝先子從宰宗人從入門哭者止子升自西階殯前北面祝立于殯東南隅祝聲三曰某之子某從
執事敢見子拜稽顙哭祝宰宗人眾主人卿大夫士哭踊三者三降東反位皆袒子踊房中亦踊三者三襲衰杖奠出大宰命祝史以名徧告于五祀山川 

曾子問曰如已葬而世子生則如之何孔子曰大宰大宗從大祝而告于禰三月乃名于禰以名徧告及社稷宗廟山川 

孔子曰諸侯適天子必告于祖奠于禰冕而出視朝命祝史告于宗廟山川乃命國家五官而後行道而出告者五日而徧過是非禮也凡告用牲幣反亦如之諸侯相見必告于禰朝服而出視朝命祝史告于五
廟所過山川亦命國家五官道而出反必親告于祖禰乃命祝史告至于前所告者而后聽朝而入 

曾子問曰並有喪如之何何先何後孔子曰葬先輕而後重其奠也先重而後輕禮也自啟及葬不奠行葬不哀次反葬奠而後辭於殯遂脩葬事其虞也先重而後輕禮也 

孔子曰宗子雖七十無無主婦非宗子雖無主婦可也 

曾子問曰將冠子冠者至揖讓而入聞齊衰大功之喪如之何孔子曰內喪則廢外喪則冠而不醴徹饌而埽即位而哭如冠者未至則廢如將冠子而未及期日而有齊衰大功小功之喪則因喪服而冠除喪不
改冠乎孔子曰天子賜諸侯大夫冕弁服於大廟歸設奠服賜服於斯乎有冠醮無冠醴父沒而冠則已冠埽地而祭於禰已祭而見伯父叔父而后饗冠者 

曾子問曰祭如之何則不行旅酬之事矣孔子曰聞之小祥者主人練祭而不旅奠酬於賓賓弗舉禮也昔者魯昭公練而舉酬行旅非禮也孝公大祥奠酬弗舉亦非禮也 

曾子問曰大功之喪可以與於饋奠之事乎孔子曰豈大功耳自斬衰以下皆可禮也曾子曰不以輕服而重相為乎孔子曰非此之謂也天子諸侯之喪斬衰者奠大夫齊衰者奠士則朋友奠不足則取於大功
以下者不足則反之曾子問曰小功可以與於祭乎孔子曰何必小功耳自斬衰以下與祭禮也曾子曰不以輕喪而重祭乎孔子曰天子諸侯之喪祭也不斬衰者不與祭大夫齊衰者與祭士祭不足則取於兄
弟大功以下者 

曾子問曰相識有喪服可以與於祭乎孔子曰緦不祭又何助於人 

曾子問曰廢喪服可以與於饋奠之事乎孔子曰說衰與奠非禮也以擯相可也 

曾子問曰昏禮既納幣有吉日女之父母死則如之何孔子曰壻使人弔如壻之父母死則女之家亦使人弔父喪稱父母喪稱母父母不在則稱伯父世母壻已葬壻之伯父致命女氏曰某之子有父母之喪
不得嗣為兄弟使某致命女氏許諾而弗敢嫁禮也壻免喪女之父母使人請壻弗取而后嫁之禮也女之父母死壻亦如之 

曾子問曰親迎女在塗而壻之父母死如之何孔子曰女改服布深衣縞總以趨喪女在塗而女之父母死則女反如壻親迎女未至而有齊衰大功之喪則如之何孔子曰男不入改服於外次女入改服於內次
然後即位而哭曾子問曰除喪則不復昏禮乎孔子曰祭過時不祭禮也又何反於初 

孔子曰嫁女之家三夜不息燭思相離也取婦之家三日不舉樂思嗣親也三月而廟見稱來婦也 

擇日而祭於禰成婦之義也曾子問曰女未廟見而死則如之何孔子曰不遷於祖不祔於皇姑壻不杖不菲不次歸葬于女氏之黨示未成婦也 

曾子問曰取女有吉日而女死如之何孔子曰壻齊衰而弔既葬而除之夫死亦如之曾子問曰喪有二孤廟有二主禮與孔子曰天無二日土無二王嘗禘郊社尊無二上未知其為禮也昔者齊桓公亟舉兵
作偽主以行及反藏諸祖廟廟有二主自桓公始也喪之二孤則昔者衛靈公適魯遭季桓子之喪衛君請弔哀公辭不得命公為主客入弔康子立於門右北面公揖讓升自東階西鄉客升自西階弔公拜興哭
康子拜稽顙於位有司弗辯也今之二孤自季康子之過也 

曾子問曰古者師行必以遷廟主行乎孔子曰天子巡守以遷廟主行載于齊車言必有尊也今也取七廟之主以行則失之矣當七廟五廟無虛主虛主者唯天子崩諸侯薨與去其國與祫祭於祖為無主耳
吾聞諸老聃曰天子崩國君薨則祝取群廟之主而藏諸祖廟禮也卒哭成事而后主各反其廟君去其國大宰取群廟之主以從禮也祫祭於祖則祝迎四廟之主主出廟入廟必蹕老聃云 

曾子問曰古者師行無遷主則何主孔子曰主命問曰何謂也孔子曰天子諸侯將出必以幣帛皮圭告于祖禰遂奉以出載于齊車以行每舍奠焉而后就舍反必告設奠卒斂幣玉藏諸兩階之間乃出蓋貴命
也 

子游問曰喪慈母如母禮與孔子曰非禮也古者男子外有傅內有慈母君命所使教子也何服之有昔者魯昭公少喪其母有慈母良及其死也公弗忍也欲喪之有司以聞曰古之禮慈母無服今也君為之服
是逆古之禮而亂國法也若終行之則有司將書之以遺後世無乃不可乎公曰古者天子練冠以燕居公弗忍也遂練冠以喪慈母喪慈母自魯昭公始也 

曾子問曰諸侯旅見天子入門不得終禮廢者幾孔子曰四請問之曰大廟火日食后之喪雨霑服失容則廢如諸侯皆在而日食則從天子救日各以其方色與其兵大廟火則從天子救火不以方色與兵 

曾子問曰諸侯相見揖讓入門不得終禮廢者幾孔子曰六請問之曰天子崩大廟火日食后夫人之喪雨霑服失容則廢 

曾子問曰天子嘗禘郊社五祀之祭簠簋既陳天子崩后之喪如之何孔子曰廢 

曾子問曰當祭而日食大廟火其祭也如之何孔子曰接祭而已矣如牲至未殺則廢 

天子崩未殯五祀之祭不行既殯而祭其祭也尸入三飯不侑酳不酢而已矣自啟至于反哭五祀之祭不行已葬而祭祝畢獻而已 

曾子問曰諸侯之祭社稷俎豆既陳聞天子崩后之喪君薨夫人之喪如之何孔子曰廢自薨比至于殯自啟至于反哭奉帥天子 

曾子問曰大夫之祭鼎俎既陳籩豆既設不得成禮廢者幾孔子曰九請問之曰天子崩后之喪君薨夫人之喪君之大廟火日食三年之喪齊衰大功皆廢外喪自齊衰以下行也其齊衰之祭也尸入三飯不侑
酳不酢而已矣大功酢而已矣小功緦室中之事而已矣士之所以異者緦不祭所祭於死者無服則祭曾子問曰三年之喪弔乎孔子曰三年之喪練不群立不旅行君子禮以飾情三年之喪而弔哭不亦虛乎
曾子問曰大夫士有私喪可以除之矣而有君服焉其除之也如之何孔子曰有君喪服於身不敢私服又何除焉於是乎有過時而弗除也君之喪服除而后殷祭禮也 

曾子問曰父母之喪弗除可乎孔子曰先王制禮過時弗舉禮也非弗能勿除也患其過於制也故君子過時不祭禮也 

曾子問曰君薨既殯而臣有父母之喪則如之何孔子曰歸居于家有殷事則之君所朝夕否曰君既啟而臣有父母之喪則如之何孔子曰歸哭而反送君曰君未殯而臣有父母之喪則如之何孔子曰歸殯
反于君所有殷事則歸朝夕否大夫室老行事士則子孫行事大夫內子有殷事亦之君所朝夕否 

賤不誄貴幼不誄長禮也唯天子稱天以誄之諸侯相誄非禮也 

曾子問曰君出疆以三年之戒以椑從君薨其入如之何孔子曰共殯服則子麻弁絰疏衰菲杖入自闕升自西階如小斂則子免而從柩入自門升自阼階君大夫士一節也曾子問曰君之喪既引聞父母之喪
如之何孔子曰遂既封而歸不俟子曾子問曰父母之喪既引及塗聞君薨如之何孔子曰遂既封改服而往 

曾子問曰宗子為士庶子為大夫其祭也如之何孔子曰以上牲祭於宗子之家祝曰孝子某為介子某薦其常事若宗子有罪居于他國庶子為大夫其祭也祝曰孝子某使介子某執其常事攝主不厭祭不旅
不假不綏祭不配布奠於賓賓奠而不舉不歸肉其辭於賓曰宗兄宗弟宗子在他國使某辭 

曾子問曰宗子去在他國庶子無爵而居者可以祭乎孔子曰祭哉請問其祭如之何孔子曰望墓而為壇以時祭若宗子死告於墓而后祭於家宗子死稱名不言孝身沒而已子游之徒有庶子祭者以此若義
也今之祭者不首其義故誣於祭也 

曾子問曰祭必有尸乎若厭祭亦可乎孔子曰祭成喪者必有尸尸必以孫孫幼則使人抱之無孫則取於同姓可也祭殤必厭蓋弗成也祭成喪而無尸是殤之也孔子曰有陰厭有陽厭曾子問曰殤不祔祭
何謂陰厭陽厭孔子曰宗子為殤而死庶子弗為後也其吉祭特牲祭殤不舉肺無肵俎無玄酒不告利成是謂陰厭凡殤與無後者祭於宗子之家當室之白尊于東房是謂陽厭 

曾子問曰葬既引至于堩日有食之則有變乎且不乎孔子曰昔者吾從老聃助葬於巷黨及堩日有食之老聃曰丘止柩就道右止哭以聽變既明反而后行曰禮也反葬而丘問之曰夫柩不可以反者也日有
食之不知其已之遟數則豈如行哉老聃曰諸侯朝天子見日而行逮日而舍奠大夫使見日而行逮日而舍夫柩不蚤出不莫宿見星而行者唯罪人與奔父母之喪者乎日有食之安知其不見星也且君子行
禮不以人之親痁患吾聞諸老聃云 

曾子問曰為君使而卒於舍禮曰公館復私館不復凡所使之國有司所授舍則公館已何謂私館不復也孔子曰善乎問之也自卿大夫士之家曰私館公館與公所為曰公館公館復此之謂也 

曾子問曰下殤土周葬于園遂輿機而往塗邇故也今墓遠則其葬也如之何孔子曰吾聞諸老聃曰昔者史佚有子而死下殤也墓遠召公謂之曰何以不棺斂於宮中史佚曰吾敢乎哉召公言於周公周公曰
豈不可史佚行之下殤用棺衣棺自史佚始也 

曾子問曰卿大夫將為尸於公受宿矣而有齊衰內喪則如之何孔子曰出舍於公館以待事禮也孔子曰尸弁冕而出卿大夫士皆下之尸必式必有前驅 

子夏問曰三年之喪卒哭金革之事無辟也者禮與初有司與孔子曰夏后氏三年之喪既殯而致事殷人既葬而致事記曰君子不奪人之親亦不可奪親也此之謂乎子夏曰金革之事無辟也者非與孔子曰
吾聞諸老聃曰昔者魯公伯禽有為為之也今以三年之喪從其利者吾弗知也 

文王世子 

文王之為世子朝於王季日三雞初鳴而衣服至於寢門外問內豎之御者曰今日安否何如內豎曰安文王乃喜及日中又至亦如之及莫又至亦如之其有不安節則內豎以告文王文王色憂行不能正履
王季復膳然後亦復初食上必在視寒煖之節食下問所膳命膳宰曰末有原應曰諾然後退武王帥而行之不敢有加焉文王有疾武王不說冠帶而養文王一飯亦一飯文王再飯亦再飯旬有二日乃間文王
謂武王曰女何夢矣武王對曰夢帝與我九齡文王曰女以為何也武王曰西方有九國焉君王其終撫諸文王曰非也古者謂年齡齒亦齡也我百爾九十吾與爾三焉文王九十七乃終武王九十三而終成王
幼不能涖阼周公相踐阼而治抗世子法於伯禽欲令成王之知父子君臣長幼之道也成王有過則撻伯禽所以示成王世子之道也文王之為世子也 

凡學世子及學士必時春夏學干戈秋冬學羽籥皆於東序小樂正學干大胥贊之籥師學戈籥師丞贊之胥鼓南春誦夏弦大師詔之瞽宗秋學禮執禮者詔之冬讀書典書者詔之禮在瞽宗書在上庠 

凡祭與養老乞言合語之禮皆小樂正詔之於東序大樂正學舞干戚語說命乞言皆大樂正授數大司成論說在東序 

凡侍坐於大司成者遠近間三席可以問終則負牆列事未盡不問 

凡學春官釋奠于其先師秋冬亦如之凡始立學者必釋奠于先聖先師及行事必以幣 

凡釋奠者必有合也有國故則否凡大合樂必遂養老凡語于郊者必取賢斂才焉或以德進或以事舉或以言揚曲藝皆誓之以待又語三而一有焉乃進其等以其序謂之郊人遠之於成均以及取爵於上尊
也 

始立學者既釁器用幣然後釋菜不舞不授器乃退儐于東序一獻無介語可也 

教世子凡三王教世子必以禮樂樂所以脩內也禮所以脩外也禮樂交錯於中發形於外是故其成也懌恭敬而溫文立大傅少傅以養之欲其知父子君臣之道也大傅審父子君臣之道以示之少傅奉世子
以觀大傅之德行而審喻之大傅在前少傅在後入則有保出則有師是以教喻而德成也師也者教之以事而喻諸德者也保也者慎其身以輔翼之而歸諸道者也記曰虞夏商周有師保有疑丞設四輔及三
公不必備唯其人語使能也君子曰德德成而教尊教尊而官正官正而國治君之謂也仲尼曰昔者周公攝政踐阼而治抗世子法於伯禽所以善成王也聞之曰為人臣者殺其身有益於君則為之況于其身
以善其君乎周公優為之是故知為人子然後可以為人父知為人臣然後可以為人君知事人然後能使人成王幼不能涖阼以為世子則無為也是故抗世子法於伯禽使之與成王居欲令成王之知父子君
臣長幼之義也君之於世子也親則父也尊則君也有父之親有君之尊然後兼天下而有之是故養世子不可不慎也行一物而三善皆得者唯世子而已其齒於學之謂也故世子齒於學國人觀之曰將君我
而與我齒讓何也曰有父在則禮然然而眾知父子之道矣其二曰將君我而與我齒讓何也曰有君在則禮然然而眾著於君臣之義也其三曰將君我而與我齒讓何也曰長長也然而眾知長幼之節矣故父
在斯為子君在斯謂之臣居子與臣之節所以尊君親親也故學之為父子焉學之為君臣焉學之為長幼焉父子君臣長幼之道得而國治語曰樂正司業父師司成一有元良萬國以貞世子之謂也周公踐阼
庶子之正於公族者教之以孝弟睦友子愛明父子之義長幼之序其朝于公內朝則東面北上臣有貴者以齒其在外朝則以官司士為之其在宗廟之中則如外朝之位宗人授事以爵以官其登餕獻受爵
則以上嗣庶子治之雖有三命不踰父兄其公大事則以其喪服之精麤為序雖於公族之喪亦如之以次主人若公與族燕則異姓為賓膳宰為主人公與父兄齒族食世降一等 

其在軍則守於公禰公若有出疆之政庶子以公族之無事者守於公宮正室守大廟諸父守貴宮貴室諸子諸孫守下宮下室 

五廟之孫祖廟未毀雖為庶人冠取妻必告死必赴練祥則告族之相為也宜弔不弔宜免不免有司罰之至于賵賻承含皆有正焉公族其有死罪則磬于甸人其刑罪則纖剸亦告于甸人公族無宮刑獄成
有司讞于公其死罪則曰某之罪在大辟其刑罪則曰某之罪在小辟公曰宥之有司又曰在辟公又曰宥之有司又曰在辟及三宥不對走出致刑于甸人公又使人追之曰雖然必赦之有司對曰無及也反命
于公公素服不舉為之變如其倫之喪無服親哭之 

公族朝于內朝內親也雖有貴者以齒明父子也外朝以官體異姓也宗廟之中以爵為位崇德也宗人授事以官尊賢也登餕受爵以上嗣尊祖之道也喪紀以服之輕重為序不奪人親也公與族燕則以齒
而孝弟之道達矣其族食世降一等親親之殺也戰則守於公禰孝愛之深也正室守大廟尊宗室而君臣之道著矣諸父諸兄守貴室子弟守下室而讓道達矣 

五廟之孫祖廟未毀雖及庶人冠取妻必告死必赴不忘親也親未絕而列於庶人賤無能也敬弔臨賻賵睦友之道也古者庶子之官治而邦國有倫邦國有倫而眾鄉方矣公族之罪雖親不以犯有司正術也
所以體百姓也刑于隱者不與國人慮兄弟也弗弔弗為服哭于異姓之廟為忝祖遠之也素服居外不聽樂私喪之也骨肉之親無絕也公族無宮刑不翦其類也 

天子視學大昕鼓徵所以警眾也眾至然後天子至乃命有司行事興秩節祭先師先聖焉有司卒事反命始之養也適東序釋奠於先老遂設三老五更群老之席位焉適饌省醴養老之珍具遂發詠焉退脩之
以孝養也反登歌清廟既歌而語以成之也言父子君臣長幼之道合德音之致禮之大者也下管象舞大武大合眾以事達有神興有德也正君臣之位貴賤之等焉而上下之義行矣有司告以樂闋王乃命公
侯伯子男及群吏曰反養老幼于東序終之以仁也 

是故聖人之記事也慮之以大愛之以敬行之以禮脩之以孝養紀之以義終之以仁 

是故古之人一舉事而眾皆知其德之備也古之君子舉大事必慎其終始而眾安得不喻焉説命曰念終始典于學世子之記曰朝夕至于大寢之門外問於內豎曰今日安否何如內豎曰今日安世子乃有喜
色其有不安節則內豎以告世子世子色憂不滿容內豎言復初然後亦復初朝夕之食上世子必在視寒煖之節食下問所膳羞必知所進以命膳宰然後退若內豎言疾則世子親齊玄而養膳宰之饌必敬視
之疾之藥必親嘗之嘗饌善則世子亦能食嘗饌寡世子亦不能飽以至于復初然後亦復初 

禮運 

昔者仲尼與於蜡賓事畢出遊於觀之上喟然而嘆仲尼之嘆蓋嘆魯也言偃在側曰君子何嘆孔子曰大道之行也與三代之英丘未之逮也而有志焉大道之行也天下為公選賢與能講信脩睦故人不獨親
其親不獨子其子使老有所終壯有所用幼有所長矜寡孤獨廢疾者皆有所養男有分女有歸貨惡其棄於地也不必藏於己力惡其不出於身也不必為己是故謀閉而不興盜竊亂賊而不作故外戶而不閉
是謂大同今大道既隱天下為家各親其親各子其子貨力為己大人世及以為禮城郭溝池以為固禮義以為紀以正君臣以篤父子以睦兄弟以和夫婦以設制度以立田里以賢勇知以功為己故謀用是作
而兵由此起禹湯文武成王周公由此其選也此六君子者未有不謹於禮者也以著其義以考其信著有過刑仁講讓示民有常如有不由此者在埶者去眾以為殃是謂小康 

言偃復問曰如此乎禮之急也孔子曰夫禮先王以承天之道以治人之情故失之者死得之者生詩曰相鼠有體人而無禮人而無禮胡不遄死是故夫禮必本於天殽於地列於鬼神達於喪祭射御冠昏朝聘
故聖人以禮示之故天下國家可得而正也 

言偃復問曰夫子之極言禮也可得而聞與孔子曰我欲觀夏道是故之杞而不足徵也吾得夏時焉我欲觀殷道是故之宋而不足徵也吾得坤乾焉坤乾之義夏時之等吾以是觀之 

夫禮之初始諸飲食其燔黍捭豚汙尊而抔飲蕢桴而土鼓猶若可以致其敬於鬼神及其死也升屋而號告曰皋某復然後飯腥而苴孰故天望而地藏也體魄則降知氣在上故死者北首生者南鄉皆從其初
 

昔者先王未有宮室冬則居營窟夏則居橧巢未有火化食草木之實鳥獸之肉飲其血茹其毛未有麻絲衣其羽皮 

後聖有作然後脩火之利范金合土以為臺榭宮室牖戶以炮以燔以亨以炙以為醴酪治其麻絲以為布帛以養生送死以事鬼神上帝皆從其朔 

故玄酒在室醴醆在戶粢醍在堂澄酒在下陳其犧牲備其鼎俎列其琴瑟管磬鍾鼓脩其祝嘏以降上神與其先祖以正君臣以篤父子以睦兄弟以齊上下夫婦有所是謂承天之祜 

作其祝號玄酒以祭薦其血毛腥其俎孰其殽與其越席疏布以幂衣其澣帛醴醆以獻薦其燔炙君與夫人交獻以嘉魂魄是謂合莫 

然後退而合亨體其犬豕牛羊實其簠簋籩豆鉶羹祝以孝告嘏以慈告是謂大祥此禮之大成也 

孔子曰於呼哀哉我觀周道幽厲傷之吾舍魯何適矣魯之郊禘非禮也周公其衰矣杞之郊也禹也宋之郊也契也是天子之事守也故天子祭天地諸侯祭社稷 

祝嘏莫敢易其常古是謂大假 

祝嘏辭說藏於宗祝巫史非禮也是謂幽國醆斝及尸君非禮也是謂僭君 

冕弁兵革藏於私家非禮也是謂脅君 

大夫具官祭器不假聲樂皆具非禮也是謂亂國 

故仕於公曰臣仕於家曰僕三年之喪與新有昏者期不使以衰裳入朝與家僕雜居齊齒非禮也是謂君與臣同國故天子有田以處其子孫諸侯有國以處其子孫大夫有采以處其子孫是謂制度故天子適
諸侯必舍其祖廟而不以禮籍入是謂天子壞法亂紀諸侯非問疾弔喪而入諸臣之家是謂君臣為謔 

是故禮者君之大柄也所以別嫌明微儐鬼神考制度別仁義所以治政安君也故政不正則君位危君位危則大臣倍小臣竊刑肅而俗敝則法無常法無常而禮無列禮無列則士不事也刑肅而俗敝則民弗
歸也是謂疵國 

故政者君之所以藏身也是故夫政必本於天殽以降命命降于社之謂殽地降于祖廟之謂仁義降於山川之謂興作降於五祀之謂制度此聖人所以藏身之固也 

故聖人參於天地並於鬼神以治政也處其所存禮之序也玩其所樂民之治也故天生時而地生財人其父生而師教之四者君以正用之故君者立於無過之地也 

故君者所明也非明人者也君者所養也非養人者也君者所事也非事人者也故君明人則有過養人則不足事人則失位故百姓則君以自治也養君以自安也事君以自顯也故禮達而分定故人皆愛其死
而患其生 

故用人之知去其詐用人之勇去其怒用人之仁去其貪 

故國有患君死社稷謂之義大夫死宗廟謂之變 

故聖人耐以天下為一家以中國為一人者非意之也必知其情辟於其義明於其利達於其患然後能為之 

何謂人情喜怒哀懼愛惡欲七者弗學而能何謂人義父慈子孝兄良弟弟夫義婦聽長惠幼順君仁臣忠十者謂之人義講信脩睦謂之人利爭奪相殺謂之人患故聖人之所以治人七情脩十義講信脩睦
尚辭讓去爭奪舍禮何以治之飲食男女人之大欲存焉死亡貧苦人之大惡存焉故欲惡者心之大端也人藏其心不可測度也美惡皆在其心不見其色也欲一以窮之舍禮何以哉 

故人者其天地之德陰陽之交鬼神之會五行之秀氣也 

故天秉陽垂日星地秉陰竅於山川播五行於四時和而后月生也是以三五而盈三五而闕五行之動迭相竭也五行四時十二月還相為本也五聲六律十二管還相為宮也五味六和十二食還相為質也
五色六章十二衣還相為質也 

故人者天地之心也五行之端也食味別聲被色而生者也故聖人作則必以天地為本以陰陽為端以四時為柄以日星為紀月以為量鬼神以為徒五行以為質禮義以為器人情以為田四靈以為畜以天地
為本故物可舉也以陰陽為端故情可睹也以四時為柄故事可勸也以日星為紀故事可列也月以為量故功有藝也鬼神以為徒故事有守也五行以為質故事可復也禮義以為器故事行有考也人情以為
田故人以為奧也四靈以為畜故飲食有由也何謂四靈麟鳳龜龍謂之四靈故龍以為畜故魚鮪不淰鳳以為畜故鳥不獝麟以為畜故獸不狘龜以為畜故人情不失 

故先王秉蓍龜列祭祀瘞繒宣祝嘏辭說設制度故國有禮官有御事有職禮有序 

故先王患禮之不達於下也 

故祭帝於郊所以定天位也祀社於國所以列地利也祖廟所以本仁也山川所以儐鬼神也五祀所以本事也故宗祝在廟三公在朝三老在學王前巫而後史卜筮瞽侑皆在左右王中心無為也以守至正 

故禮行於郊而百神受職焉禮行於社而百貨可極焉禮行於祖廟而孝慈服焉禮行於五祀而正法則焉故自郊社祖廟山川五祀義之脩而禮之藏也 

是故夫禮必本於大一分而為天地轉而為陰陽變而為四時列而為鬼神其降曰命其官於天也 

夫禮必本於天動而之地列而之事變而從時協於分藝其居人也曰養其行之以貨力辭讓飲食冠昏喪祭射御朝聘 

故禮義也者人之大端也所以講信脩睦而固人之肌膚之會筋骸之束也所以養生送死事鬼神之大端也所以達天道順人情之大竇也 

故唯聖人為知禮之不可以已也故壞國喪家亡人必先去其禮故禮之於人也猶酒之有糱也君子以厚小人以薄 

故聖王脩義之柄禮之序以治人情故人情者聖王之田也脩禮以耕之陳義以種之講學以耨之本仁以聚之播樂以安之故禮也者義之實也協諸義而協則禮雖先王未之有可以義起也義者藝之分仁之
節也協於藝講於仁得之者強仁者義之本也順之體也得之者尊故治國不以禮猶無耜而耕也為禮不本於義猶耕而弗種也為義而不講之以學猶種而弗耨也講之以學而不合之以仁猶耨而弗穫也
合之以仁而不安之以樂猶穫而弗食也安之以樂而不達於順猶食而弗肥也四體既正膚革充盈人之肥也父子篤兄弟睦夫婦和家之肥也大臣法小臣廉官職相序君臣相正國之肥也天子以德為車
以樂為御諸侯以禮相與大夫以法相序士以信相考百姓以睦相守天下之肥也是謂大順大順者所以養生送死事鬼神之常也故事大積焉而不苑並行而不繆細行而不失深而通茂而有間連而不相及
也動而不相害也此順之至也故明於順然後能守危也 

故禮之不同也不豐也不殺也所以持情而合危也 

禮器 

禮器是故大備大備盛德也禮釋回增美質措則正施則行其在人也如竹箭之有筠也如松柏之有心也二者居天下之大端矣故貫四時而不改柯易葉故君子有禮則外諧而內無怨故物無不懷仁鬼神饗
德 

先王之立禮也有本有文忠信禮之本也義理禮之文也無本不立無文不行 

禮也者合於天時設於地財順於鬼神合於人心理萬物者也是故天時有生也地理有宜也人官有能也物曲有利也故天不生地不養君子不以為禮鬼神弗饗也居山以魚鱉為禮居澤以鹿豕為禮君子謂
之不知禮故必舉其定國之數以為禮之大經禮之大倫以地廣狹禮之薄厚與年之上下是故年雖大殺眾不匡懼則上之制禮也節矣 

禮時為大順次之體次之宜次之稱次之堯授舜舜授禹湯放桀武王伐紂時也詩云匪革其猶聿追來孝 

天地之祭宗廟之事父子之道君臣之義倫也 

社稷山川之事鬼神之祭體也 

喪祭之用賓客之交義也 

羔豚而祭百官皆足大牢而祭不必有餘此之謂稱也諸侯以龜為寶以圭為瑞家不寶龜不藏圭不臺門言有稱也 

禮有以多為貴者天子七廟諸侯五大夫三士一天子之豆二十有六諸公十有六諸侯十有二上大夫八下大夫六諸侯七介七牢大夫五介五牢天子之席五重諸侯之席三重大夫再重天子崩七月而葬
五重八翣諸侯五月而葬三重六翣大夫三月而葬再重四翣此以多為貴也 

有以少為貴者天子無介祭天特牲天子適諸侯諸侯膳以犢諸侯相朝灌用鬱鬯無籩豆之薦大夫聘禮以脯醢天子一食諸侯再大夫士三食力無數大路繁纓一就次路繁纓七就圭璋特琥璜爵鬼神之祭
單席諸侯視朝大夫特士旅之此以少為貴也 

有以大為貴者宮室之量器皿之度棺椁之厚丘封之大此以大為貴也 

有以小為貴者宗廟之祭貴者獻以爵賤者獻以散尊者舉觶卑者舉角五獻之尊門外缶門內壺君尊瓦甒此以小為貴也 

有以高為貴者天子之堂九尺諸侯七尺大夫五尺士三尺天子諸侯臺門此以高為貴也 

有以下為貴者至敬不壇埽地而祭天子諸侯之尊廢禁大夫士棜禁此以下為貴也 

禮有以文為貴者天子龍袞諸侯黼大夫黻士玄衣纁裳天子之冕朱綠藻十有二旒諸侯九上大夫七下大夫五士三此以文為貴也 

有以素為貴者至敬無文父黨無容大圭不琢大羹不和大路素而越席犧尊疏布鼏樿杓此以素為貴也孔子曰禮不可不省也禮不同不豐不殺此之謂也蓋言稱也 

禮之以多為貴者以其外心者也德發揚詡萬物大理物博如此則得不以多為貴乎故君子樂其發也禮之以少為貴者以其內心者也德產之致也精微觀天下之物無可以稱其德者如此則得不以少為貴
乎是故君子慎其獨也 

古之聖人內之為尊外之為樂少之為貴多之為美是故先王之制禮也不可多也不可寡也唯其稱也 

是故君子大牢而祭謂之禮匹士大牢而祭謂之攘管仲鏤簋朱紘山節藻梲君子以為濫矣晏平仲祀其先人豚肩不揜豆澣衣濯冠以朝君子以為隘矣 

是故君子之行禮也不可不慎也眾之紀也紀散而眾亂孔子曰我戰則克祭則受福蓋得其道矣君子曰祭祀不祈不麾蚤不樂葆大不善嘉事牲不及肥大薦不美多品 

孔子曰臧文仲安知禮夏父弗綦逆祀而弗止也燔柴於奧夫奧者老婦之祭也盛於盆尊於瓶 

禮也者猶體也體不備君子謂之不成人設之不當猶不備也禮有大有小有顯有微大者不可損小者不可益顯者不可揜微者不可大也故經禮三百曲禮三千其致一也未有入室而不由戶者君子之於禮
也有所竭情盡慎致其敬而誠若有美而文而誠若君子之於禮也有直而行也有曲而殺也有經而等也有順而討也有摲而播也有推而進也有放而文也有放而不致也有順而摭也三代之禮一也民共由
之或素或青夏造殷因 

周坐尸詔侑武方其禮亦然其道一也夏立尸而卒祭殷坐尸周旅酬六尸曾子曰周禮其猶醵與 

君子曰禮之近人情者非其至者也郊血大饗腥三獻爓一獻孰是故君子之於禮也非作而致其情也此有由始也是故七介以相見也不然則已愨三辭三讓而至不然則已蹙故魯人將有事於上帝必先有
事於頖宮晉人將有事於河必先有事於惡池齊人將有事於泰山必先有事於配林三月繫七日戒三日宿慎之至也 

故禮有擯詔樂有相步溫之至也禮也者反本循古不忘其初者也故凶事不詔朝事以樂醴酒之用玄酒之尚割刀之用鸞刀之貴莞簟之安而稾鞂之設是故先王之制禮也必有主也故可述而多學也 

君子曰無節於內者觀物弗之察矣欲察物而不由禮弗之得矣故作事不以禮弗之敬矣出言不以禮弗之信矣故曰禮也者物之致也 

是故昔先王之制禮也因其財物而致其義焉爾故作大事必順天時為朝夕必放於日月為高必因丘陵為下必因川澤是故天時雨澤君子達亹亹焉 

是故昔先王尚有德尊有道任有能舉賢而置之聚眾而誓之是故因天事天因地事地因名山升中于天因吉土以饗帝于郊升中于天而鳳凰降龜龍假饗帝於郊而風雨節寒暑時是故聖人南面而立而天
下大治 

天道至教聖人至德廟堂之上罍尊在阼犧尊在西廟堂之下縣鼓在西應鼓在東君在阼夫人在房大明生於東月生於西此陰陽之分夫婦之位也 

君西酌犧象夫人東酌罍尊禮交動乎上樂交應乎下和之至也 

禮也者反其所自生樂也者樂其所自成是故先王之制禮也以節事脩樂以道志故觀其禮樂而治亂可知也蘧伯玉曰君子之人達故觀其器而知其工之巧觀其發而知其人之知故曰君子慎其所以與人
者 

大廟之內敬矣君親牽牲大夫贊幣而從君親制祭夫人薦盎君親割牲夫人薦酒卿大夫從君命婦從夫人洞洞乎其敬也屬屬乎其忠也勿勿乎其欲其饗之也納牲詔於庭血毛詔於室羹定詔於堂三詔皆
不同位蓋道求而未之得也設祭于堂為祊乎外故曰於彼乎於此乎 

一獻質三獻文五獻察七獻神 

大饗其王事與三牲魚腊四海九州之美味也籩豆之薦四時之和氣也內金示和也束帛加璧尊德也龜為前列先知也金次之見情也丹漆絲纊竹箭與眾共財也其餘無常貨各以其國之所有則致遠物也
其出也肆夏而送之蓋重禮也 

祀帝於郊敬之至也宗廟之祭仁之至也喪禮忠之至也備服器仁之至也賓客之用幣義之至也故君子欲觀仁義之道禮其本也君子曰甘受和白受采忠信之人可以學禮苟無忠信之人則禮不虛道是以
得其人之為貴也 

孔子曰誦詩三百不足以一獻一獻之禮不足以大饗大饗之禮不足以大旅大旅具矣不足以饗帝毋輕議禮 

子路為季氏宰季氏祭逮闇而祭日不足繼之以燭雖有強力之容肅敬之心皆倦怠矣有司跛倚以臨祭其為不敬大矣他日祭子路與室事交乎戶堂事交乎階質明而始行事晏朝而退孔子聞之曰誰謂由
也而不知禮乎 

郊特牲 

郊特牲而社稷大牢天子適諸侯諸侯膳用犢諸侯適天子天子賜之禮大牢貴誠之義也故天子牲孕弗食也祭帝弗用也大路繁纓一就先路三就次路五就郊血大饗腥三獻爓一獻孰至敬不饗味而貴氣
臭也諸侯為賓灌用鬱鬯灌用臭也大饗尚腶脩而已矣 

大饗君三重席而酢焉三獻之介君專席而酢焉此降尊以就卑也 

饗禘有樂而食嘗無樂陰陽之義也凡飲養陽氣也凡食養陰氣也故春禘而秋嘗春饗孤子秋食耆老其義一也而食嘗無樂飲養陽氣也故有樂食養陰氣也故無聲凡聲陽也 

鼎俎奇而籩豆偶陰陽之義也籩豆之實水土之品也不敢用褻味而貴多品所以交於神明之義也 

賓入大門而奏肆夏示易以敬也卒爵而樂闋孔子屢歎之奠酬而工升歌發德也歌者在上匏竹在下貴人聲也樂由陽來者也禮由陰作者也陰陽和而萬物得 

旅幣無方所以別土地之宜而節遠邇之期也龜為前列先知也以鐘次之以和居參之也虎豹之皮示服猛也束帛加璧往德也 

庭燎之百由齊桓公始也大夫之奏肆夏也由趙文子始也 

朝覲大夫之私覿非禮也大夫執圭而使所以申信也不敢私覿所以致敬也而庭實私覿何為乎諸侯之庭為人臣者無外交不敢貳君也 

大夫而饗君非禮也大夫強而君殺之義也由三桓始也天子無客禮莫敢為主焉君適其臣升自阼階不敢有其室也覲禮天子不下堂而見諸侯下堂而見諸侯天子之失禮也由夷王以下 

諸侯之宮縣而祭以白牡擊玉磬朱干設鍚冕而舞大武乘大路諸侯之僭禮也臺門而旅樹反坫繡黼丹朱中衣大夫之僭禮也故天子微諸侯僭大夫強諸侯脅於此相貴以等相覿以貨相賂以利而天下之
禮亂矣諸侯不敢祖天子大夫不敢祖諸侯而公廟之設於私家非禮也由三桓始也 

天子存二代之後猶尊賢也尊賢不過二代諸侯不臣寓公故古者寓公不繼世 

君之南鄉荅陽之義也臣之北面荅君也 

大夫之臣不稽首非尊家臣以辟君也大夫有獻弗親君有賜不面拜為君之荅己也 

鄉人禓孔子朝服立于阼存室神也 

孔子曰射之以樂也何以聽何以射孔子曰士使之射不能則辭以疾縣弧之義也孔子曰三日齊一日用之猶恐不敬二日伐鼓何居 

孔子曰繹之於庫門內祊之於東方朝市之於西方失之矣 

社祭土而主陰氣也君南鄉於北墉下荅陰之義也日用甲用日之始也天子大社必受霜露風雨以達天地之氣也是故喪國之社屋之不受天陽也薄社北牖使陰明也社所以神地之道也地載萬物天垂象
取財於地取法於天是以尊天而親地也故教民美報焉家主中霤而國主社示本也唯為社事單出里唯為社田國人畢作唯社丘乘共粢盛所以報本反始也 

季春出火為焚也然後簡其車賦而歷其卒伍而君親誓社以習軍旅左之右之坐之起之以觀其習變也而流示之禽而鹽諸利以觀其不犯命也求服其志不貪其得故以戰則克以祭則受福 

天子適四方先柴 

郊之祭也迎長日之至也大報天而主日也兆於南郊就陽位也掃地而祭於其質也器用陶匏以象天地之性也於郊故謂之郊牲用騂尚赤也用犢貴誠也郊之用辛也周之始郊日以至卜郊受命于祖廟
作龜于禰宮尊祖親考之義也卜之日王立于澤親聽誓命受教諫之義也獻命庫門之內戒百官也大廟之命戒百姓也祭之日王皮弁以聽祭報示民嚴上也喪者不哭不敢凶服氾埽反道鄉為田燭弗命而
民聽上祭之日王被袞以象天戴冕璪十有二旒則天數也乘素車貴其質也旂十有二旒龍章而設日月以象天也天垂象聖人則之郊所以明天道也帝牛不吉以為稷牛帝牛必在滌三月稷牛唯具所以別
事天神與人鬼也萬物本乎天人本乎祖此所以配上帝也郊之祭也大報本反始也 

天子大蜡八伊耆氏始為蜡蜡也者索也歲十二月合聚萬物而索饗之也蜡之祭也主先嗇而祭司嗇也祭百種以報嗇也饗農及郵表畷禽獸仁之至義之盡也古之君子使之必報之迎貓為其食田鼠也
迎虎為其食田豕也迎而祭之也祭坊與水庸事也曰土反其宅水歸其壑昆蟲毋作草木歸其澤皮弁素服而祭素服以送終也葛帶榛杖喪殺也蜡之祭仁之至義之盡也黃衣黃冠而祭息田夫也野夫黃冠
黃冠草服也 

大羅氏天子之掌鳥獸者也諸侯貢屬焉草笠而至尊野服也羅氏致鹿與女而詔客告也以戒諸侯曰好田好女者亡其國天子樹瓜華不斂藏之種也八蜡以記四方四方年不順成八蜡不通以謹民財也
順成之方其蜡乃通以移民也既蜡而收民息已故既蜡君子不興功 

恆豆之菹水草之和氣也其醢陸產之物也加豆陸產也其醢水物也籩豆之薦水土之品也不敢用常褻味而貴多品所以交於神明之義也非食味之道也先王之薦可食也而不可耆也卷冕路車可陳也
而不可好也武壯而不可樂也宗廟之威而不可安也宗廟之器可用也而不可便其利也所以交於神明者不可以同於所安樂之義也酒醴之美玄酒明水之尚貴五味之本也黼黻文繡之美疏布之尚反女
功之始也莞簟之安而蒲越槀鞂之尚明之也大羹不和貴其質也大圭不琢美其質也丹漆雕幾之美素車之乘尊其樸也貴其質而已矣所以交於神明者不可同於所安褻之甚也如是而后宜鼎俎奇而籩
豆偶陰陽之義也黃目鬱氣之上尊也黃者中也目者氣之清明者也言酌於中而清明於外也祭天掃地而祭焉於其質而已矣醯醢之美而煎鹽之尚貴天產也割刀之用而鸞刀之貴貴其義也聲和而后斷
也 

冠義始冠之緇布之冠也大古冠布齊則緇之其緌也孔子曰吾未之聞也冠而敝之可也適子冠於阼以著代也醮於客位加有成也三加彌尊喻其志也冠而字之敬其名也委貌周道也章甫殷道也毋追夏
后氏之道也周弁殷冔夏收三王共皮弁素積無大夫冠禮而有其昏禮古者五十而后爵何大夫冠禮之有諸侯之有冠禮夏之末造也天子之元子士也天下無生而貴者也繼世以立諸侯象賢也以官爵人
德之殺也死而謚今也古者生無爵死無謚禮之所尊尊其義也失其義陳其數祝史之事也故其數可陳也其義難知也知其義而敬守之天子之所以治天下也 

天地合而后萬物興焉夫昏禮萬世之始也取於異姓所以附遠厚別也幣必誠辭無不腆告之以直信信事人也信婦德也壹與之齊終身不改故夫死不嫁男子親迎男先於女剛柔之義也天先乎地君先乎
臣其義一也執摯以相見敬章別也男女有別然後父子親父子親然後義生義生然後禮作禮作然後萬物安無別無義禽獸之道也壻親御授綏親之也親之也者親之也敬而親之先王之所以得天下也
出乎大門而先男帥女女從男夫婦之義由此始也婦人從人者也幼從父兄嫁從夫夫死從子夫也者夫也夫也者以知帥人者也玄冕齋戒鬼神陰陽也將以為社稷主為先祖後而可以不致敬乎共牢而食
同尊卑也故婦人無爵從夫之爵坐以夫之齒器用陶匏尚禮然也三王作牢用陶匏厥明婦盥饋舅姑卒食婦餕餘私之也舅姑降自西階婦降自阼階授之室也昏禮不用樂幽陰之義也樂陽氣也昏禮不賀
人之序也 

有虞氏之祭也尚用氣血腥爓祭用氣也 

殷人尚聲臭味未成滌蕩其聲樂三闋然後出迎牲聲音之號所以詔告於天地之間也周人尚臭灌用鬯臭鬱合鬯臭陰達於淵泉灌以圭璋用玉氣也既灌然後迎牲致陰氣也蕭合黍稷臭陽達於牆屋故既
奠然後爇蕭合羶薌凡祭慎諸此魂氣歸于天形魄歸于地故祭求諸陰陽之義也殷人先求諸陽周人先求諸陰詔祝於室坐尸於堂用牲於庭升首於室直祭祝于主索祭祝于祊不知神之所在於彼乎於此
乎或諸遠人乎祭于祊尚曰求諸遠者與祊之為言倞也肵之為言敬也富也者福也首也者直也相饗之也嘏長也大也尸陳也毛血告幽全之物也告幽全之物者貴純之道也血祭盛氣也祭肺肝心貴氣主
也祭黍稷加肺祭齊加明水報陰也取膟膋燔燎升首報陽也明水涗齊貴新也凡涗新之也其謂之明水也由主人之絜著此水也君再拜稽首肉袒親割敬之至也敬之至也服也拜服也稽首服之甚也肉袒
服之盡也祭稱孝孫孝子以其義稱也稱曾孫某謂國家也祭祀之相主人自致其敬盡其嘉而無與讓也腥肆爓腍祭豈知神之所饗也主人自盡其敬而已矣舉斝角詔妥尸古者尸無事則立有事而后坐也
尸神象也祝將命也縮酌用茅明酌也醆酒涗于清汁莎涗于醆酒猶明清與醆酒于舊澤之酒也祭有祈焉有報焉有由辟焉齊之玄也以陰幽思也故君子三日齊必見其所祭者 

內則 

后王命冢宰降德于眾兆民 

子事父母雞初鳴咸盥漱櫛縰笄總拂髦冠緌纓端韠紳搢笏左右佩用左佩紛帨刀礪小觿金燧右佩玦捍管遰大觿木燧偪屨著綦 

婦事舅姑如事父母雞初鳴咸盥漱櫛縰笄總衣紳左佩紛帨刀礪小觿金燧右佩箴管線纊施縏袠大觿木燧衿纓綦屨以適父母舅姑之所及所下氣怡聲問衣燠寒疾痛苛癢而敬抑搔之出入則或先或後
而敬扶持之進盥少者奉槃長者奉水請沃盥盥卒授巾問所欲而敬進之柔色以溫之饘酏酒醴芼羹菽麥蕡稻黍粱秫唯所欲棗栗飴蜜以甘之堇荁枌榆免薧滫瀡以滑之脂膏以膏之父母舅姑必嘗之而
后退 

男女未冠笄者雞初鳴咸盥漱櫛縰拂髦總角衿纓皆佩容臭昧爽而朝問何食飲矣若已食則退若未食則佐長者視具 

凡內外雞初鳴咸盥漱衣服斂枕簟灑掃室堂及庭布席各從其事 

孺子蚤寢晏起唯所欲食無時 

由命士以上父子皆異宮昧爽而朝慈以旨甘日出而退各從其事日入而夕慈以旨甘 

父母舅姑將坐奉席請何鄉將衽長者奉席請何趾少者執床與坐御者舉几斂席與簟縣衾篋枕斂簟而襡之 

父母舅姑之衣衾簟席枕几不傳杖屨祗敬之勿敢近敦牟卮匜非餕莫敢用與恆食飲非餕莫之敢飲食 

父母在朝夕恆食子婦佐餕既食恆餕父沒母存冢子御食群子婦佐餕如初旨甘柔滑孺子餕 

在父母舅姑之所有命之應唯敬對進退周旋慎齊升降出入揖遊不敢噦噫嚏咳欠伸跛倚睇視不敢唾洟寒不敢襲癢不敢搔不有敬事不敢袒裼不涉不撅褻衣衾不見裏父母唾洟不見冠帶垢和灰請漱
衣裳垢和灰請澣衣裳綻裂紉箴請補綴五日則燂湯請浴三日具沐其間面垢燂潘請靧足垢燂湯請洗少事長賤事貴共帥時 

男不言內女不言外非祭非喪不相授器其相授則女受以篚其無篚則皆坐奠之而后取之外內不共井不共湢浴不通寢席不通乞假男女不通衣裳內言不出外言不入男子入內不嘯不指夜行以燭無燭
則止女子出門必擁蔽其面夜行以燭無燭則止道路男子由右女子由左子婦孝者敬者父母舅姑之命勿逆勿怠若飲食之雖不耆必嘗而待加之衣服雖不欲必服而待加之事人代之己雖弗欲姑與之
而姑使之而後復之子婦有勤勞之事雖甚愛之姑縱之而寧數休之子婦未孝未敬勿庸疾怨姑教之若不可教而後怒之不可怒子放婦出而不表禮焉父母有過下氣怡色柔聲以諫諫若不入起敬起孝
說則復諫不說與其得罪於鄉黨州閭寧孰諫父母怒不說而撻之流血不敢疾怨起敬起孝父母有婢子若庶子庶孫甚愛之雖父母沒沒身敬之不衰子有二妾父母愛一人焉子愛一人焉由衣服飲食由執
事毋敢視父母所愛雖父母沒不衰子甚宜其妻父母不說出子不宜其妻父母曰是善事我子行夫婦之禮焉沒身不衰父母雖沒將為善思貽父母令名必果將為不善思貽父母羞辱必不果 

舅沒則姑老冢婦所祭祀賓客每事必請於姑介婦請於冢婦舅姑使冢婦毋怠不友無禮於介婦舅姑若使介婦毋敢敵耦於冢婦不敢並行不敢並命不敢並坐凡婦不命適私室不敢退婦將有事大小必請
於舅姑子婦無私貨無私畜無私器不敢私假不敢私與婦或賜之飲食衣服布帛佩帨茝蘭則受而獻諸舅姑舅姑受之則喜如新受賜若反賜之則辭不得命如更受賜藏以待乏婦若有私親兄弟將與之
則必復請其故賜而后與之 

適子庶子祗事宗子宗婦 

雖貴富不敢以貴富入宗子之家雖眾車徒舍于外以寡約入子弟猶歸器衣服裘衾車馬則必獻其上而后敢服用其次也若非所獻則不敢以入於宗子之門不敢以貴富加於父兄宗族若富則具二牲獻其
賢者於宗子夫婦皆齊而宗敬焉終事而后敢私祭 

飯黍稷稻粱白黍黃粱稰穛膳膷臐膮醢牛炙醢牛胾醢牛膾羊炙羊胾醢豕炙醢豕胾芥醬魚膾雉兔鶉鷃 

飲重醴稻醴清糟黍醴清糟粱醴清糟或以酏為醴黍酏漿水醷濫 

酒清白 

羞糗餌粉酏 

食蝸醢而苽食雉羹麥食脯羹雞羹析稌犬羹兔羹和糝不蓼濡豚包苦實蓼濡雞醢醬實蓼濡魚卵醬實蓼濡鱉醢醬實蓼腶脩蚳醢脯羹兔醢麋膚魚醢魚膾芥醬麋腥醢醬桃諸梅諸卵鹽 

凡食齊視春時羹齊視夏時醬齊視秋時飲齊視冬時 

凡和春多酸夏多苦秋多辛冬多鹹調以滑甘 

牛宜稌羊宜黍豕宜稷犬宜粱鴈宜麥魚宜苽 

春宜羔豚膳膏薌夏宜腒鱐膳膏臊秋宜犢麛膳膏腥冬宜鮮羽膳膏羶 

牛脩鹿脯田豕脯麋脯麇脯麋鹿田豕麇皆有軒雉兔皆有芼爵鷃蜩范芝栭蔆椇棗栗榛柿瓜桃李梅杏柤棃薑桂 

大夫燕食有膾無脯有脯無膾士不貳羹胾庶人耆老不徒食 

膾春用葱秋用芥豚春用韭秋用蓼脂用葱膏用薤三牲用藙和用醯獸用梅鶉羹雞羹鴽釀之蓼魴鱮烝雛燒雉薌無蓼 

不食雛鱉狼去腸狗去腎狸去正脊兔去尻狐去首豚去腦魚去乙鱉去醜 

肉曰脫之魚曰作之棗曰新之栗曰撰之桃曰膽之柤梨曰攢之 

牛夜鳴則庮羊泠毛而毳羶狗赤股而躁臊鳥皫色而沙鳴鬱豕望視而交睫腥馬黑脊而般臂漏雛尾不盈握弗食舒鴈翠鵠鴞胖舒鳧翠雞肝鴈腎鴇奧鹿胃 

肉腥細者為膾大者為軒或曰麋鹿魚為菹麇為辟雞野豕為軒兔為宛脾切葱若薤實諸醯以柔之 

羹食自諸侯以下至於庶人無等大夫無秩膳大夫七十而有閣天子之閣左達五右達五公侯伯於房中五大夫於閣三士於坫一 

凡養老有虞氏以燕禮夏后氏以饗禮殷人以食禮周人脩而兼用之凡五十養於鄉六十養於國七十養於學達於諸侯八十拜君命一坐再至瞽亦如之九十者使人受五十異粻六十宿肉七十二膳八十常
珍九十飲食不違寢膳飲從於遊可也六十歲制七十時制八十月制九十日脩唯絞紟衾冒死而后制五十始衰六十非肉不飽七十非帛不煖八十非人不煖九十雖得人不煖矣五十杖於家六十杖於鄉
七十杖於國八十杖於朝九十者天子欲有問焉則就其室以珍從七十不俟朝八十月告存九十日有秩五十不從力政六十不與服戎七十不與賓客之事八十齊喪之事弗及也五十而爵六十不親學七十
致政凡自七十以上唯衰麻為喪凡三王養老皆引年八十者一子不從政九十者其家不從政瞽亦如之凡父母在子雖老不坐有虞氏養國老於上庠養庶老於下庠夏后氏養國老於東序養庶老於西序
殷人養國老於右學養庶老於左學周人養國老於東膠養庶老於虞庠虞庠在國之西郊有虞氏皇而祭深衣而養老夏后氏收而祭燕衣而養老殷人冔而祭縞衣而養老周人冕而祭玄衣而養老 

曾子曰孝子之養老也樂其心不違其志樂其耳目安其寢處以其飲食忠養之孝子之身終終身也者非終父母之身終其身也是故父母之所愛亦愛之父母之所敬亦敬之至於犬馬盡然而況於人乎凡養
老五帝憲三王有乞言五帝憲養氣體而不乞言有善則記之為惇史三王亦憲既養老而后乞言亦微其禮皆有惇史 

淳熬煎醢加于陸稻上沃之以膏曰淳熬淳母煎醢加于黍食上沃之以膏曰淳母炮取豚若牂刲之刳之實棗於其腹中編萑以苴之塗之以謹塗炮之塗皆乾擘之濯手以摩之去其皽為稻粉糔溲之以為酏
以付豚煎諸膏膏必滅之鉅鑊湯以小鼎薌脯於其中使其湯毋滅鼎三日三夜毋絕火而后調之以醯醢 

擣珍取牛羊麋鹿麇之肉必脄每物與牛若一捶反側之去其餌孰出之去其皽柔其肉 

漬取牛肉必新殺者薄切之必絕其理湛諸美酒期朝而食之以醢若醯醷 

為熬捶之去其皽編萑布牛肉焉屑桂與薑以洒諸上而鹽之乾而食之施羊亦如之施麋施鹿施麇皆如牛羊欲濡肉則釋而煎之以醢欲乾肉則捶而食之 

糝取牛羊豕之肉三如一小切之與稻米稻米二肉一合以為餌煎之 

肝膋取狗肝一幪之以其膋濡炙之舉燋其膋不蓼取稻米舉糔溲之小切狼臅膏以與稻米為酏 

禮始於謹夫婦為宮室辨外內男子居外女子居內深宮固門閽寺守之男不入女不出男女不同椸枷不敢縣於夫之楎椸不敢藏於夫之篋笥不敢共湢浴夫不在斂枕篋簟席襡器而藏之少事長賤事貴
咸如之夫婦之禮唯及七十同藏無間故妾雖老年未滿五十必與五日之御將御者齊漱澣慎衣服櫛縰笄總拂髦衿纓綦屨雖婢妾衣服飲食必後長者妻不在妾御莫敢當夕 

妻將生子及月辰居側室夫使人日再問之作而自問之妻不敢見使姆衣服而對至于子生夫復使人日再問之夫齊則不入側室之門子生男子設弧於門左女子設帨於門右三日始負子男射女否 

國君世子生告于君接以大牢宰掌具三日卜士負之吉者宿齊朝服寢門外詩負之射人以桑弧蓬矢六射天地四方保受乃負之宰醴負子賜之束帛卜士之妻大夫之妾使食子 

凡接子擇日冢子則大牢庶人特豚士特豕大夫少牢國君世子大牢其非冢子則皆降一等 

異為孺子室於宮中擇於諸母與可者必求其寬裕慈惠溫良恭敬慎而寡言者使為子師其次為慈母其次為保母皆居子室他人無事不往三月之末擇日翦髮為鬌男角女羈否則男左女右是日也妻以子
見於父貴人則為衣服由命士以下皆漱澣男女夙興沐浴衣服具視朔食夫入門升自阼階立于阼西鄉妻抱子出自房當楣立東面姆先相曰母某敢用時日祗見孺子夫對曰欽有帥父執子之右手咳而名
之妻對曰記有成遂左還授師子師辯告諸婦諸母名妻遂適寢夫告宰名宰辯告諸男名書曰某年某月某日某生而藏之宰告閭史閭史書為二其一藏諸閭府其一獻諸州史州史獻諸州伯州伯命藏諸州
府夫入食如養禮 

世子生則君沐浴朝服夫人亦如之皆立于阼階西鄉世婦抱子升自西階君名之乃降適子庶子見於外寢撫其首咳而名之禮帥初無辭 

凡名子不以日月不以國不以隱疾大夫士之子不敢與世子同名妾將生子及月辰夫使人日一問之子生三月之末漱澣夙齊見於內寢禮之如始入室君已食徹焉使之特餕遂入御 

公庶子生就側室三月之末其母沐浴朝服見於君擯者以其子見君所有賜君名之眾子則使有司名之 

庶人無側室者及月辰夫出居群室其問之也與子見父之禮無以異也凡父在孫見於祖祖亦名之禮如子見父無辭 

食子者三年而出見於公宮則劬大夫之子有食母士之妻自養其子 

由命士以上及大夫之子旬而見冢子未食而見必執其右手適子庶子已食而見必循其首 

子能食食教以右手能言男唯女俞男鞶革女鞶絲六年教之數與方名七年男女不同席不共食八年出入門戶及即席飲食必後長者始教之讓九年教之數日十年出就外傅居宿於外學書計衣不帛襦袴
禮帥初朝夕學幼儀請肄簡諒十有三年學樂誦詩舞勺成童舞象學射御二十而冠始學禮可以衣裘帛舞大夏惇行孝弟博學不教內而不出三十而有室始理男事博學無方孫友視志四十始仕方物出謀
發慮道合則服從不可則去五十命為大夫服官政七十致事 

凡男拜尚左手 

女子十年不出姆教婉娩聽從執麻枲治絲繭織紝組紃學女事以共衣服觀於祭祀納酒漿籩豆菹醢禮相助奠十有五年而笄二十而嫁有故二十三年而嫁聘則為妻奔則為妾凡女拜尚右手 

玉藻 

天子玉藻十有二旒前後邃延龍卷以祭玄冕而朝日於東門之外聽朔於南門之外閏月則闔門左扉立于其中皮弁以日視朝遂以食日中而餕奏而食日少牢朔月大牢五飲上水漿酒醴酏卒食玄端而居
動則左史書之言則右史書之御瞽幾聲之上下年不順成則天子素服乘素車食無樂 

諸侯玄端以祭裨冕以朝皮弁以聽朔於大廟朝服以日視朝於內朝朝辨色始入君日出而視之退適路寢聽政使人視大夫大夫退然後適小寢釋服又朝服以食特牲三俎祭肺夕深衣祭牢肉朔月少牢
五俎四簋子卯稷食菜羹夫人與君同庖君無故不殺牛大夫無故不殺羊士無故不殺犬豕君子遠庖廚凡有血氣之類弗身踐也至于八月不雨君不舉年不順成君衣布搢本關梁不租山澤列而不賦土功
不興大夫不得造車馬 

卜人定龜史定墨君定體 

君羔幦虎犆大夫齊車鹿幦豹犆朝車士齊車鹿幦豹犆 

君子之居恆當戶寢恆東首若有疾風迅雷甚雨則必變雖夜必興衣服冠而坐日五盥沐稷而靧粱櫛用樿櫛髮晞用象櫛進禨進羞工乃升歌浴用二巾上絺下綌出杅履蒯席連用湯履蒲席衣布晞身乃屨
進飲將適公所宿齊戒居外寢沐浴史進象笏書思對命既服習容觀玉聲乃出揖私朝煇如也登車則有光矣天子搢珽方正於天下也諸侯荼前詘後直讓於天子也大夫前詘後詘無所不讓也 

侍坐則必退席不退則必引而去君之黨登席不由前為躐席徒坐不盡席尺讀書食則齊豆去席尺 

若賜之食而君客之則命之祭然後祭先飯辯嘗羞飲而俟若有嘗羞者則俟君之食然後食飯飲而俟君命之羞羞近者命之品嘗之然後唯所欲凡嘗遠食必順近食君未覆手不敢飧君既食又飯飧飯飧者
三飯也君既徹執飯與醬乃出授從者 

凡侑食不盡食食於人不飽唯水漿不祭若祭為已偞卑 

君若賜之爵則越席再拜稽首受登席祭之飲卒爵而俟君卒爵然後授虛爵君子之飲酒也受一爵而色洒如也二爵而言言斯禮已三爵而油油以退退則坐取屨隱辟而后屨坐左納右坐右納左 

凡尊必上玄酒唯君面尊唯饗野人皆酒大夫側尊用棜士側尊用禁 

始冠緇布冠自諸侯下達冠而敝之可也玄冠朱組纓天子之冠也緇布冠繢緌諸侯之冠也玄冠丹組纓諸侯之齊冠也玄冠綦組纓士之齊冠也縞冠玄武子姓之冠也縞冠素紕既祥之冠也垂緌五寸惰游
之士也玄冠縞武不齒之服也居冠屬武自天子下達有事然後緌五十不散送親沒不髦大帛不緌玄冠紫緌自魯桓公始也 

朝玄端夕深衣深衣三袪縫齊倍要衽當旁袂可以回肘長中繼揜尺袷二寸袪尺二寸緣廣寸半以帛裹布非禮也士不衣織無君者不貳采衣正色裳間色非列采不入公門振絺綌不入公門表裘不入公門
襲裘不入公門纊為繭縕為袍襌為絅帛為褶 

朝服之以縞也自季康子始也孔子曰朝服而朝卒朔然後服之曰國家未道則不充其服焉唯君有黼裘以誓省大裘非古也 

君衣狐白裘錦衣以裼之君之右虎裘厥左狼裘士不衣狐白君子狐青裘豹褎玄綃衣以裼之麛裘青豻褎絞衣以裼之羔裘豹飾緇衣以裼之狐裘黃衣以裼之錦衣狐裘諸侯之服也犬羊之裘不裼不文飾
也不裼裘之裼也見美也弔則襲不盡飾也君在則裼盡飾也服之襲也充美也是故尸襲執玉龜襲無事則裼弗敢充也 

笏天子以球玉諸侯以象大夫以魚須文竹士竹本象可也見於天子與射無說笏入大廟說笏非禮也小功不說笏當事免則說之既搢必盥雖有執於朝弗有盥矣凡有指畫於君前用笏造受命於君前則書
於笏笏畢用也因飾焉笏度二尺有六寸其中博三寸其殺六分而去一而素帶終辟大夫素帶辟垂士練帶率下辟居士錦帶弟子縞帶并紐約用組韠君朱大夫素士爵韋圜殺直天子直公侯前後方大夫前
方後挫角士前後正韠下廣二尺上廣一尺長三尺其頸五寸肩革帶博二寸大夫大帶四寸雜帶君朱綠大夫玄華士緇辟二寸再繚四寸凡帶有率無箴功一命縕韍幽衡再命赤韍幽衡三命赤韍葱衡天子
素帶朱裏終辟王后褘衣夫人揄狄三寸長齊于帶紳長制士三尺有司二尺有五寸子游曰參分帶下紳居二焉紳韠結三齊君命屈狄再命褘衣一命襢衣士褖衣唯世婦命於奠繭其他則皆從男子凡侍於
君紳垂足如履齊頤霤垂拱視下而聽上視帶以及袷聽鄉任左凡君召以三節二節以走一節以趨在官不俟屨在外不俟車 

士於大夫不敢拜迎而拜送士於尊者先拜進面荅之拜則走士於君所言大夫沒矣則稱謚若字名士與大夫言名士字大夫於大夫所有公諱無私諱凡祭不諱廟中不諱教學臨文不諱 

古之君子必佩玉右徵角左宮羽趨以采齊行以肆夏周還中規折還中矩進則揖之退則揚之然後玉鏘鳴也故君子在車則聞鸞和之聲行則鳴佩玉是以非辟之心無自入也 

君在不佩玉左結佩右設佩居則設佩朝則結佩齊則綪結佩而爵韠凡帶必有佩玉唯喪否佩玉有衝牙君子無故玉不去身君子於玉比德焉天子佩白玉而玄組綬公侯佩山玄玉而朱組綬大夫佩水蒼玉
而純組綬世子佩瑜玉而綦組綬士佩瓀玟而縕組綬孔子佩象環五寸而綦組綬 

童子之節也緇布衣錦緣錦紳并紐錦束髮皆朱錦也肆束及帶勤者有事則收之走則擁之童子不裘不帛不屨絇無緦服聽事不麻無事則立主人之北南面見先生從人而入 

侍食於先生異爵者後祭先飯客祭主人辭曰不足祭也客飧主人辭以疏主人自置其醬則客自徹之一室之人非賓客一人徹壹食之人一人徹凡燕食婦人不徹 

食棗桃李弗致于核瓜祭上環食中棄所操凡食果實者後君子火孰者先君子有慶非君賜不賀有憂者勤者有事則收之走則擁之孔子食於季氏不辭不食肉而飧君賜車馬乘以拜賜衣服服以拜賜君未
有命弗敢即乘服也君賜稽首據掌致諸地酒肉之賜弗再拜凡賜君子與小人不同日 

凡獻於君大夫使宰士親皆再拜稽首送之膳於君有葷桃茢於大夫去茢於士去葷皆造於膳宰大夫不親拜為君之荅己也大夫拜賜而退士待諾而退又拜弗荅拜大夫親賜士士拜受又拜於其室衣服弗
服以拜敵者不在拜於其室凡於尊者有獻而弗敢以聞士於大夫不承賀下大夫於上大夫承賀親在行禮於人稱父人或賜之則稱父拜之 

禮不盛服不充故大裘不裼乘路車不式 

父命呼唯而不諾手執業則投之食在口則吐之走而不趨親老出不易方復不過時親癠色容不盛此孝子之疏節也父沒而不能讀父之書手澤存焉爾母沒而杯圈不能飲焉口澤之氣存焉爾 

君入門介拂闑大夫中棖與闑之間士介拂棖 

賓入不中門不履閾公事自闑西私事自闑東 

君與尸行接武大夫繼武士中武徐趨皆用是疾趨則欲發而手足毋移圈豚行不舉足齊如流席上亦然端行頤霤如矢弁行剡剡起屨執龜玉舉前曳踵蹜蹜如也 

凡行容愓愓 

廟中齊齊朝廷濟濟翔翔 

君子之容舒遟見所尊者齊遬足容重手容恭目容端口容止聲容靜頭容直氣容肅立容德色容莊坐如尸 

燕居告溫溫 

凡祭容貌顏色如見所祭者 

喪容纍纍色容顛顛視容瞿瞿梅梅言容繭繭 

戎容暨暨言容詻詻色容厲肅視容清明立容辨卑毋讇頭頸必中山立時行盛氣顛實揚休玉色 

凡自稱天子曰予一人伯曰天子之力臣諸侯之於天子曰某土之守臣某其在邊邑曰某屏之臣某其於敵以下曰寡人小國之君曰孤擯者亦曰孤上大夫曰下臣擯者曰寡君之老下大夫自名擯者曰寡大
夫世子自名擯者曰寡君之適公子曰臣孽士曰傳遽之臣於大夫曰外私大夫私事使私人擯則稱名公士擯則曰寡大夫寡君之老大夫有所往必與公士為賓也 

明堂位 

昔者周公朝諸侯于明堂之位天子負斧依南鄉而立三公中階之前北面東上諸侯之位阼階之東西面北上諸伯之國西階之西東面北上諸子之國門東北面東上諸男之國門西北面東上九夷之國東門
之外西面北上八蠻之國南門之外北面東上六戎之國西門之外東面南上五狄之國北門之外南面東上九采之國應門之外北面東上四塞世告至此周公明堂之位也明堂也者明諸侯之尊卑也昔殷紂
亂天下脯鬼侯以饗諸侯是以周公相武王以伐紂武王崩成王幼弱周公踐天子之位以治天下六年朝諸侯於明堂制禮作樂頒度量而天下大服七年致政於成王成王以周公為有勳勞於天下是以封周
公於曲阜地方七百里革車千乘命魯公世世祀周公以天子之禮樂是以魯君孟春乘大路載弧韣旂十有二旒日月之章祀帝于郊配以后稷天子之禮也 

季夏六月以禘禮祀周公於大廟牲用白牡尊用犧象山罍鬱尊用黃目灌用玉瓚大圭薦用玉豆雕篹爵用玉琖仍雕加以璧散璧角俎用梡嶡升歌清廟下管象朱干玉戚冕而舞大武皮弁素積裼而舞大夏
昧東夷之樂也任南蠻之樂也納夷蠻之樂於大廟言廣魯於天下也 

君卷冕立于阼夫人副褘立于房中君肉袒迎牲于門夫人薦豆籩卿大夫贊君命婦贊夫人各揚其職百官廢職服大刑而天下大服 

是故夏礿秋嘗冬烝春社秋省而遂大蜡天子之祭也 

大廟天子明堂庫門天子皋門雉門天子應門 

振木鐸於朝天子之政也 

山節藻梲復廟重檐刮楹達鄉反坫出尊崇坫康圭疏屏天子之廟飾也 

鸞車有虞氏之路也鉤車夏后氏之路也大路殷路也乘路周路也 

有虞氏之旂夏后氏之綏殷之大白周之大赤 

夏后氏駱馬黑鬣殷人白馬黑首周人黃馬蕃鬣 

夏后氏牲尚黑殷白牡周騂剛 

泰有虞氏之尊也山罍夏后氏之尊也著殷尊也犧象周尊也 

爵夏后氏以琖殷以斝周以爵 

灌尊夏后氏以雞夷殷以斝周以黃目 

其勺夏后氏以龍勺殷以疏勺周以蒲勺 

土鼓蕢桴葦籥伊耆氏之樂也拊搏玉磬揩擊大琴大瑟中琴小瑟四代之樂器也 

魯公之廟文世室也武公之廟武世室也 

米廩有虞氏之庠也序夏后氏之序也瞽宗殷學也頖宮周學也 

崇鼎貫鼎大璜封父龜天子之器也越棘大弓天子之戎器也 

夏后氏之足鼓殷楹鼓周縣鼓垂之和鍾叔之離磬女媧之笙簧 

夏后氏之龍簨虡殷之崇牙周之璧翣有虞氏之兩敦夏后氏之四連殷之六瑚周之八簋 

俎有虞氏以梡夏后氏以嶡殷以椇周以房俎 

夏后氏以楬豆殷玉豆周獻豆 

有虞氏服韍夏后氏山殷火周龍章 

有虞氏祭首夏后氏祭心殷祭肝周祭肺 

夏后氏尚明水殷尚醴周尚酒 

有虞氏官五十夏后氏官百殷二百周三百有虞氏之綏夏后氏之綢練殷之崇牙周之璧翣凡四代之服器官魯兼用之是故魯王禮也天下傳之久矣君臣未嘗相弒也禮樂刑法政俗未嘗相變也天下以為
有道之國是故天下資禮樂焉 

喪服小記 

斬衰括髮以麻為母括髮以麻免而以布齊衰惡笄以終喪男子冠而婦人笄男子免而婦人髽其義為男子則免為婦人則髽 

苴杖竹也削杖桐也 

祖父卒而后為祖母後者三年 

為父母長子稽顙大夫弔之雖緦必稽顙婦人為夫與長子稽顙其餘則否 

男主必使同姓婦主必使異姓 

為父後者為出母無服 

親親以三為五以五為九上殺下殺旁殺而親畢矣 

王者禘其祖之所自出以其祖配之而立四廟庶子王亦如之 

別子為祖繼別為宗繼禰者為小宗有五世而遷之宗其繼高祖者也是故祖遷於上宗易於下尊祖故敬宗敬宗所以尊祖禰也庶子不祭祖者明其宗也庶子不為長子斬不繼祖與禰故也庶子不祭殤與無
後者殤與無後者從祖祔食 

庶子不祭禰者明其宗也 

親親尊尊長長男女之有別人道之大者也 

從服者所從亡則已屬從者所從雖沒也服妾從女君而出則不為女君之子服 

禮不王不禘 

世子不降妻之父母其為妻也與大夫之適子同 

父為士子為天子諸侯則祭以天子諸侯其尸服以士服父為天子諸侯子為士祭以士其尸服以士服 

婦當喪而出則除之為父母喪未練而出則三年既練而出則已未練而反則期既練而反則遂之 

再期之喪三年也期之喪二年也九月七月之喪三時也五月之喪二時也三月之喪一時也故期而祭禮也期而除喪道也祭不為除喪也三年而后葬者必再祭其祭之間不同時而除喪大功者主人之喪
有三年者則必為之再祭朋友虞祔而已士妾有子而為之緦無子則已生不及祖父母諸父昆弟而父稅喪己則否為君之父母妻長子君已除喪而后聞喪則不稅降而在緦小功者則稅之近臣君服斯服矣
其餘從而服不從而稅君雖未知喪臣服已 

虞杖不入於室祔杖不升於堂 

為君母後者君母卒則不為君母之黨服 

絰殺五分而去一杖大如絰 

妾為君之長子與女君同除喪者先重者易服者易輕者無事不辟廟門哭皆於其次 

復與書銘自天子達於士其辭一也男子稱名婦人書姓與伯仲如不知姓則書氏 

斬衰之葛與齊衰之麻同齊衰之葛與大功之麻同麻葛皆兼服之 

報葬者報虞三月而後卒哭 

父母之喪偕先葬者不虞祔待後事其葬服斬衰 

大夫降其庶子其孫不降其父大夫不主士之喪 

為慈母之父母無服 

夫為人後者其妻為舅姑大功 

士祔於大夫則易牲 

繼父不同居也者必嘗同居皆無主後同財而祭其祖禰為同居有主後者為異居 

哭朋友者於門外之右南面 

祔葬者不筮宅 

士大夫不得祔於諸侯祔於諸祖父之為士大夫者其妻祔於諸祖姑妾祔於妾祖姑亡則中一以上而祔祔必以其昭穆諸侯不得祔於天子天子諸侯大夫可以祔於士 

為母之君母母卒則不服 

宗子母在為妻禫 

為慈母後者為庶母可也為祖庶母可也 

為父母妻長子禫 

慈母與妾母不世祭也 

丈夫冠而不為殤婦人笄而不為殤 

為殤後者以其服服之 

久而不葬者唯主喪者不除其餘以麻終月數者除喪則已 

箭笄終喪三年齊衰三月與大功同者繩屨 

練筮日筮尸視濯皆要絰杖繩屨有司告具而后去杖筮日筮尸有司告事畢而后杖拜送賓大祥吉服而筮尸 

庶子在父之室則為其母不禫庶子不以杖即位父不主庶子之喪則孫以杖即位可也父在庶子為妻以杖即位可也 

諸侯弔於異國之臣則其君為主 

諸侯弔必皮弁錫衰所弔雖已葬主人必免主人未喪服則君亦不錫衰 

養有疾者不喪服遂以主其喪非養者入主人之喪則不易己之喪服養尊者必易服養卑者否 

妾無妾祖姑者易牲而祔於女君可也 

婦之喪虞卒哭其夫若子主之祔則舅主之士不攝大夫士攝大夫唯宗子主人未除喪有兄弟自他國至則主人不免而為主陳器之道多陳之而省納之可也省陳之而盡納之可也 

奔兄弟之喪先之墓而後之家為位而哭所知之喪則哭於宮而后之墓 

父不為眾子次於外與諸侯為兄弟者服斬下殤小功帶澡麻不絕本詘而反以報之婦祔於祖姑祖姑有三人則祔於親者 

其妻為大夫而卒而后其夫不為大夫而祔於其妻則不易牲妻卒而后夫為大夫而祔於其妻則以大夫牲 

為父後者為出母無服無服也者喪者不祭故也 

婦人不為主而杖者姑在為夫杖母為長子削杖女子子在室為父母其主喪者不杖則子一人杖 

緦小功虞卒哭則免既葬而不報虞則雖主人皆冠及虞則皆免為兄弟既除喪已及其葬也反服其服報虞卒哭則免如不報虞則除之遠葬者比反哭者皆冠及郊而后免反哭君弔雖不當免時也主人必免
不散麻雖異國之君免也親者皆免除殤之喪者其祭也必玄 

除成喪者其祭也朝服縞冠 

奔父之喪括髮於堂上袒降踊襲絰于東方奔母之喪不括髮袒於堂上降踊襲免于東方絰即位成踊出門哭止三日而五哭三袒 

適婦不為舅後者則姑為之小功 

大傳 

禮不王不禘王者禘其祖之所自出以其祖配之諸侯及其大祖大夫士有大事省於其君干祫及其高祖牧之野武王之大事也既事而退柴於上帝祈於社設奠於牧室遂率天下諸侯執豆籩逡奔走追王大
王亶父王季歷文王昌不以卑臨尊也 

上治祖禰尊尊也下治子孫親親也旁治昆弟合族以食序以昭繆別之以禮義人道竭矣聖人南面而聽天下所且先者五民不與焉一曰治親二曰報功三曰舉賢四曰使能五曰存愛五者一得於天下民無
不足無不贍者五者一物紕繆民莫得其死聖人南面而治天下必自人道始矣立權度量考文章改正朔易服色殊徽號異器械別衣服此其所得與民變革者也其不可得變革者則有矣親親也尊尊也長長
也男女有別此其不可得與民變革者也 

同姓從宗合族屬異姓主名治際會名著而男女有別其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎名者人治之大者也可無慎乎 

四世而緦服之窮也五世袒免殺同姓也六世親屬竭矣 

其庶姓別於上而戚單於下昏姻可以通乎繫之以姓而弗別綴之以食而弗殊雖百世而昏姻不通者周道然也服術有六一曰親親二曰尊尊三曰名四曰出入五曰長幼六曰從服 

從服有六有屬從有徒從有從有服而無服有從無服而有服有從重而輕有從輕而重 

自仁率親等而上之至于祖名曰輕自義率祖順而下之至于禰名曰重一輕一重其義然也 

君有合族之道族人不得以其戚戚君位也 

庶子不祭明其宗也庶子不得為長子三年不繼祖也別子為祖繼別為宗繼禰者為小宗有百世不遷之宗有五世則遷之宗百世不遷者別子之後也宗其繼別子者百世不遷者也宗其繼高祖者五世則遷
者也尊祖故敬宗敬宗尊祖之義也 

有小宗而無大宗者有大宗而無小宗者有無宗亦莫之宗者公子是也公子有宗道公子之公為其士大夫之庶者宗其士大夫之適者公子之宗道也 

絕族無移服親者屬也 

自仁率親等而上之至于祖自義率祖順而下之至於禰是故人道親親也親親故尊祖尊祖故敬宗敬宗故收族收族故宗廟嚴宗廟嚴故重社稷重社稷故愛百姓愛百姓故刑罰中刑罰中故庶民安庶民安
故財用足財用足故百志成百志成故禮俗刑禮俗刑然後樂詩云不顯不承無斁於人斯此之謂也 

少儀 

聞始見君子者辭曰某固願聞名於將命者不得階主敵者曰某固願見罕見曰聞名亟見曰朝夕瞽曰聞名 

適有喪者曰比童子曰聽事適公卿之喪則曰聽役於司徒 

君將適他臣如致金玉貨貝於君則曰致馬資於有司敵者曰贈從者 

臣致襚於君則曰致廢衣於賈人敵者曰襚親者兄弟不以襚進臣為君喪納貨貝於君則曰納甸於有司賵馬入廟門賻馬與其幣大白兵車不入廟門 

賻者既致命坐委之擯者舉之主人無親受也 

受立授立不坐性之直者則有之矣始入而辭曰辭矣即席曰可矣排闔說屨於戶內者一人而已矣有尊長在則否 

問品味曰子亟食於某乎問道藝曰子習於某乎子善於某乎不疑在躬不度民械不願於大家不訾重器氾埽曰埽埽席前曰拚拚席不以鬣執箕膺擖 

不貳問問卜筮曰義與志與義則可問志則否 

尊長於己踰等不敢問其年燕見不將命遇於道見則面不請所之喪俟事不犆弔侍坐弗使不執琴瑟不畫地手無容不翣也寢則坐而將命侍射則約矢侍投則擁矢勝則洗而以請客亦如之不角不擢馬 

執君之乘車則坐僕者右帶劍負良綏申之面扡諸幦以散綏升執轡然後步 

請見不請退朝廷曰退燕遊曰歸師役曰罷 

侍坐於君子君子欠伸運笏澤劍首還屨問日之蚤莫雖請退可也 

事君者量而后入不入而后量凡乞假於人為人從事者亦然然故上無怨而下遠罪也不窺密不旁狎不道舊故不戲色 

為人臣下者有諫而無訕有亡而無疾頌而無讇諫而無驕怠則張而相之廢則埽而更之謂之社稷之役 

毋拔來毋報往毋瀆神毋循枉毋測未至士依於德游於藝工依於法游於說毋訾衣服成器毋身質言語言語之美穆穆皇皇朝廷之美濟濟翔翔祭祀之美齊齊皇皇車馬之美匪匪翼翼鸞和之美肅肅雍雍
 

問國君之子長幼長則曰能從社稷之事矣幼則曰能御未能御問大夫之子長幼長則曰能從樂人之事矣幼則曰能正於樂人未能正於樂人問士之子長幼長則曰能耕矣幼則曰能負薪未能負薪 

執玉執龜筴不趨堂上不趨城上不趨武車不式介者不拜婦人吉事雖有君賜肅拜為尸坐則不手拜肅拜為喪主則不手拜葛絰而麻帶取俎進俎不坐 

執虛如執盈入虛如有人凡祭於室中堂上無跣燕則有之未嘗不食新 

僕於君子君子升下則授綏始乘則式君子下行然後還立 

乘貳車則式佐車則否貳車者諸侯七乘上大夫五乘下大夫三乘有貳車者之乘馬服車不齒觀君子之衣服服劍乘馬弗賈其以乘壺酒束脩一犬賜人若獻人則陳酒執脩以將命亦曰乘壺酒束脩一犬
其以鼎肉則執以將命其禽加於一雙則執一雙以將命委其餘犬則執緤守犬田犬則授擯者既受乃問犬名牛則執紖馬則執靮皆右之臣則左之車則說綏執以將命甲若有以前之則執以將命無以前之
則袒櫜奉冑器則執蓋弓則以左手屈韣執拊劍則啟櫝蓋襲之加夫襓與劍焉笏書脩苞苴弓茵席枕几熲杖琴瑟戈有刃者櫝筴籥其執之皆尚左手刀卻刃授穎削授拊凡有刺刃者以授人則辟刃乘兵車
出先刃入後刃軍尚左卒尚右賓客主恭祭祀主敬喪事主哀會同主詡軍旅思險隱情以虞 

燕侍食於君子則先飯而後已毋放飯毋流歠小飯而亟之數噍毋為口容客自徹辭焉則止 

客爵居左其飲居右介爵酢爵僎爵皆居右 

羞濡魚者進尾冬右腴夏右鰭祭膴 

凡齊執之以右居之於左 

贊幣自左詔辭自右 

酌尸之僕如君之僕其在車則左執轡右受爵祭左右軌范乃飲 

凡羞有俎者則於俎內祭君子不食圂腴小子走而不趨舉爵則坐祭立飲凡洗必盥牛羊之肺離而不提心凡羞有湆者不以齊為君子擇葱薤則絕其本末羞首者進喙祭耳尊者以酌者之左為上尊尊壺者
面其鼻飲酒者禨者醮者有折俎不坐未步爵不嘗羞 

牛與羊魚之腥聶而切之為膾麋鹿為菹野豕為軒皆聶而不切麇為辟雞兔為宛脾皆聶而切之切葱若薤實之醯以柔之 

其有折俎者取祭反之不坐燔亦如之尸則坐 

衣服在躬而不知其名為罔 

其未有燭而有後至者則以在者告道瞽亦然凡飲酒為獻主者執燭抱燋客作而辭然後以授人執燭不讓不辭不歌洗盥執食飲者勿氣有問焉則辟咡而對 

為人祭曰致福為己祭而致膳於君子曰膳祔練曰告凡膳告於君子主人展之以授使者于阼階之南南面再拜稽首送反命主人又再拜稽首其禮大牢則以牛左肩臂臑折九箇少牢則以羊左肩七箇犆豕
則以豕左肩五箇 

國家靡敝則車不雕幾甲不組縢食器不刻鏤君子不履絲屨馬不常秣 

學記 

發慮憲求善良足以謏聞不足以動眾就賢體遠足以動眾未足以化民君子如欲化民成俗其必由學乎 

玉不琢不成器人不學不知道是故古之王者建國君民教學為先兌命曰念終始典于學其此之謂乎雖有嘉肴弗食不知其旨也雖有至道弗學不知其善也是故學然後知不足教然後知困知不足然後能
自反也知困然後能自強也故曰教學相長也兌命曰學學半其此之謂乎古之教者家有塾黨有庠術有序國有學比年入學中年考校一年視離經辨志三年視敬業樂群五年視博習親師七年視論學取友
謂之小成九年知類通達強立而不反謂之大成夫然後足以化民易俗近者說服而遠者懷之此大學之道也記曰蛾子時術之其此之謂乎 

大學始教皮弁祭菜示敬道也宵雅肄三官其始也入學鼓篋孫其業也夏楚二物收其威也未卜禘不視學游其志也時觀而弗語存其心也幼者聽而弗問學不躐等也此七者教之大倫也記曰凡學官先事
士先志其此之謂乎大學之教也時教必有正業退息必有居學不學操縵不能安弦不學博依不能安詩不學雜服不能安禮不興其藝不能樂學故君子之於學也藏焉脩焉息焉遊焉夫然故安其學而親其
師樂其友而信其道是以雖離師輔而不反也兌命曰敬孫務時敏厥脩乃來其此之謂乎 

今之教者呻其佔畢多其訊言及于數進而不顧其安使人不由其誠教人不盡其材其施之也悖其求之也佛夫然故隱其學而疾其師苦其難而不知其益也雖終其業其去之必速教之不刑其此之由乎
大學之法禁於未發之謂豫當其可之謂時不陵節而施之謂孫相觀而善之謂摩此四者教之所由興也 

發然後禁則扞格而不勝時過然後學則勤苦而難成雜施而不孫則壞亂而不脩獨學而無友則孤陋而寡聞燕朋逆其師燕辟廢其學此六者教之所由廢也 

君子既知教之所由興又知教之所由廢然後可以為人師也故君子之教喻也道而弗牽強而弗抑開而弗達道而弗牽則和強而弗抑則易開而弗達則思和易以思可謂善喻矣 

學者有四失教者必知之人之學也或失則多或失則寡或失則易或失則止此四者心之莫同也知其心然後能救其失也教也者長善而救其失者也善歌者使人繼其聲善教者使人繼其志其言也約而達
微而臧罕譬而喻可謂繼志矣 

君子知至學之難易而知其美惡然後能博喻能博喻然後能為師能為師然後能為長能為長然後能為君故師也者所以學為君也是故擇師不可不慎也記曰三王四代唯其師此之謂乎 

凡學之道嚴師為難師嚴然後道尊道尊然後民知敬學是故君之所不臣於其臣者二當其為尸則弗臣也當其為師則弗臣也大學之禮雖詔於天子無北面所以尊師也善學者師逸而功倍又從而庸之
不善學者師勤而功半又從而怨之善問者如攻堅木先其易者後其節目及其久也相說以解不善問者反此善待問者如撞鐘叩之以小者則小鳴叩之以大者則大鳴待其從容然後盡其聲不善荅問者反
此此皆進學之道也 

記問之學不足以為人師必也其聽語乎力不能問然後語之語之而不知雖舍之可也良冶之子必學為裘良弓之子必學為箕始駕馬者反之車在馬前君子察於此三者可以有志於學矣 

古之學者比物醜類鼓無當於五聲五聲弗得不和水無當於五色五色弗得不章學無當於五官五官弗得不治師無當於五服五服弗得不親 

君子曰大德不官大道不器大信不約大時不齊察於此四者可以有志於學矣三王之祭川也皆先河而後海或源也或委也此之謂務本 

樂記 

凡音之起由人心生也人心之動物使之然也感於物而動故形於聲聲相應故生變變成方謂之音比音而樂之及干戚羽旄謂之樂樂者音之所由生也其本在人心之感於物也是故其哀心感者其聲噍以
殺其樂心感者其聲嘽以緩其喜心感者其聲發以散其怒心感者其聲粗以厲其敬心感者其聲直以廉其愛心感者其聲和以柔六者非性也感於物而后動是故先王慎所以感之者故禮以道其志樂以和
其聲政以一其行刑以防其姦禮樂刑政其極一也所以同民心而出治道也凡音者生人心者也情動於中故形於聲聲成文謂之音是故治世之音安以樂其政和亂世之音怨以怒其政乖亡國之音哀以思
其民困聲音之道與政通矣宮為君商為臣角為民徵為事羽為物五者不亂則無怗懘之音矣宮亂則荒其君驕商亂則陂其官壞角亂則憂其民怨徵亂則哀其事勤羽亂則危其財匱五者皆亂迭相陵謂之
慢如此則國之滅亡無日矣鄭衛之音亂世之音也比於慢矣桑間濮上之音亡國之音也其政散其民流誣上行私而不可止也凡音者生於人心者也樂者通倫理者也是故知聲而不知音者禽獸是也知音
而不知樂者眾庶是也唯君子為能知樂是故審聲以知音審音以知樂審樂以知政而治道備矣是故不知聲者不可與言音不知音者不可與言樂知樂則幾於禮矣禮樂皆得謂之有德德者得也是故樂之
隆非極音也食饗之禮非致味也清廟之瑟朱弦而疏越壹倡而三歎有遺音者矣大饗之禮尚玄酒而俎腥魚大羹不和有遺味者矣是故先王之制禮樂也非以極口腹耳目之欲也將以教民平好惡而反人
道之正也人生而靜天之性也感於物而動性之欲也物至知知然後好惡形焉好惡無節於內知誘於外不能反躬天理滅矣夫物之感人無窮而人之好惡無節則是物至而人化物也人化物也者滅天理而
窮人欲者也於是有悖逆詐偽之心有淫泆作亂之事是故強者脅弱眾者暴寡知者詐愚勇者苦怯疾病不養老幼孤獨不得其所此大亂之道也是故先王之制禮樂人為之節衰麻哭泣所以節喪紀也鐘鼓
干戚所以和安樂也昏姻冠笄所以別男女也射鄉食饗所以正交接也禮節民心樂和民聲政以行之刑以防之禮樂刑政四達而不悖則王道備矣樂者為同禮者為異同則相親異則相敬樂勝則流禮勝則
離合情飾貌者禮樂之事也禮義立則貴賤等矣樂文同則上下和矣好惡著則賢不肖別矣刑禁暴爵舉賢則政均矣仁以愛之義以正之如此則民治行矣樂由中出禮自外作樂由中出故靜禮自外作故文
大樂必易大禮必簡樂至則無怨禮至則不爭揖讓而治天下者禮樂之謂也暴民不作諸侯賓服兵革不試五刑不用百姓無患天子不怒如此則樂達矣合父子之親明長幼之序以敬四海之內天子如此
則禮行矣 

大樂與天地同和大禮與天地同節和故百物不失節故祀天祭地明則有禮樂幽則有鬼神如此則四海之內合敬同愛矣禮者殊事合敬者也樂者異文合愛者也禮樂之情同故明王以相沿也故事與時並
名與功偕 

故鐘鼓管磬羽籥干戚樂之器也屈伸俯仰綴兆舒疾樂之文也簠簋俎豆制度文章禮之器也升降上下周還裼襲禮之文也故知禮樂之情者能作識禮樂之文者能述作者之謂聖述者之謂明明聖者述作
之謂也 

樂者天地之和也禮者天地之序也和故百物皆化序故群物皆別樂由天作禮以地制過制則亂過作則暴明於天地然後能興禮樂也論倫無患樂之情也欣喜歡愛樂之官也中正無邪禮之質也莊敬恭順
禮之制也若夫禮樂之施於金石越於聲音用於宗廟社稷事乎山川鬼神則此所與民同也 

王者功成作樂治定制禮其功大者其樂備其治辯者其禮具干戚之舞非備樂也孰亨而祀非達禮也五帝殊時不相沿樂三王異世不相襲禮樂極則憂禮粗則偏矣及夫敦樂而無憂禮備而不偏者其唯大
聖乎 

天高地下萬物散殊而禮制行矣流而不息合同而化而樂興焉春作夏長仁也秋斂冬藏義也仁近於樂義近於禮樂者敦和率神而從天禮者別宜居鬼而從地故聖人作樂以應天制禮以配地禮樂明備
天地官矣天尊地卑君臣定矣卑高已陳貴賤位矣動靜有常小大殊矣方以類聚物以群分則性命不同矣在天成象在地成形如此則禮者天地之別也地氣上齊天氣下降陰陽相摩天地相蕩鼓之以雷霆
奮之以風雨動之以四時煖之以日月而百化興焉如此則樂者天地之和也化不時則不生男女無辨則亂升天地之情也及夫禮樂之極乎天而蟠乎地行乎陰陽而通乎鬼神窮高極遠而測深厚樂著大始
而禮居成物著不息者天也著不動者地也一動一靜者天地之間也故聖人曰禮樂云 

昔者舜作五弦之琴以歌南風夔始制樂以賞諸侯 

故天子之為樂也以賞諸侯之有德者也德盛而教尊五穀時熟然後賞之以樂故其治民勞者其舞行綴遠其治民逸者其舞行綴短故觀其舞知其德聞其謚知其行也 

大章章之也咸池備矣韶繼也夏大也殷周之樂盡矣天地之道寒暑不時則疾風雨不節則饑教者民之寒暑也教不時則傷世事者民之風雨也事不節則無功然則先王之為樂也以法治也善則行象德矣
 

夫豢豕為酒非以為禍也而獄訟益繁則酒之流生禍也是故先王因為酒禮壹獻之禮賓主百拜終日飲酒而不得醉焉此先王之所以備酒禍也故酒食者所以合歡也樂者所以象德也禮者所以綴淫也
是故先王有大事必有禮以哀之有大福必有禮以樂之哀樂之分皆以禮終樂也者聖人之所樂也而可以善民心其感人深其移風易俗故先王著其教焉 

夫民有血氣心知之性而無哀樂喜怒之常應感起物而動然後心術形焉是故急微噍殺之音作而民思憂嘽諧慢易繁文簡節之音作而民康樂粗厲猛起奮末廣賁之音作而民剛毅廉直勁正莊誠之音作
而民肅敬寬裕肉好順成和動之音作而民慈愛流辟邪散狄成滌濫之音作而民淫亂 

是故先王本之情性稽之度數制之禮義合生氣之和道五常之行使之陽而不散陰而不密剛氣不怒柔氣不懾四暢交於中而發作於外皆安其位而不相奪也然後立之學等廣其節奏省其文采以繩德厚
律小大之稱比終始之序以象事行使親疏貴賤長幼男女之理皆形見於樂故曰樂觀其深矣土敝則草木不長水煩則魚鱉不大氣衰則生物不遂世亂則禮慝而樂淫是故其聲哀而不莊樂而不安慢易以
犯節流湎以忘本廣則容姦狹則思欲感條暢之氣而滅平和之德是以君子賤之也 

凡姦聲感人而逆氣應之逆氣成象而淫樂興焉正聲感人而順氣應之順氣成象而和樂興焉倡和有應回邪曲直各歸其分而萬物之理各以類相動也是故君子反情以和其志比類以成其行姦聲亂色不
留聰明淫樂慝禮不接心術惰慢邪辟之氣不設於身體使耳目鼻口心知百體皆由順正以行其義然後發以聲音而文以琴瑟動以干戚飾以羽旄從以簫管奮至德之光動四氣之和以著萬物之理是故清
明象天廣大象地終始象四時周還象風雨五色成文而不亂八風從律而不姦百度得數而有常小大相成終始相生倡和清濁迭相為經故樂行而倫清耳目聰明血氣和平移風易俗天下皆寧 

故曰樂者樂也君子樂得其道小人樂得其欲以道制欲則樂而不亂以欲忘道則惑而不樂 

是故君子反情以和其志廣樂以成其教樂行而民鄉方可以觀德矣德者性之端也樂者德之華也金石絲竹樂之器也詩言其志也歌詠其聲也舞動其容也三者本於心然後樂氣從之是故情深而文明
氣盛而化神和順積中而英華發外唯樂不可以為偽 

樂者心之動也聲者樂之象也文采節奏聲之飾也君子動其本 

樂其象然後治其飾是故先鼓以警戒三步以見方再始以著往復亂以飭歸奮疾而不拔極幽而不隱獨樂其志不厭其道備舉其道不私其欲是故情見而義立樂終而德尊君子以好善小人以聽過故曰
生民之道樂為大焉 

樂也者施也禮也者報也樂樂其所自生而禮反其所自始樂章德禮報情反始也 

所謂大輅者天子之車也龍旂九旒天子之旌也青黑緣者天子之寶龜也從之以牛羊之群則所以贈諸侯也 

樂也者情之不可變者也禮也者理之不可易者也樂統同禮辨異禮樂之說管乎人情矣 

窮本知變樂之情也著誠去偽禮之經也禮樂偩天地之情達神明之德降興上下之神而凝是精粗之體領父子君臣之節 

是故大人舉禮樂則天地將為昭焉天地訢合陰陽相得煦嫗覆育萬物然後草木茂區萌達羽翼奮角觡生蟄蟲昭蘇羽者嫗伏毛者孕鬻胎生者不殰而卵生者不殈則樂之道歸焉耳 

樂者非謂黃鐘大呂弦歌干揚也樂之末節也故童者舞之鋪筵席陳尊俎列籩豆以升降為禮者禮之末節也故有司掌之樂師辨乎聲詩故北面而弦宗祝辨乎宗廟之禮故後尸商祝辨乎喪禮故後主人
是故德成而上藝成而下行成而先事成而後是故先王有上有下有先有後然後可以有制於天下也 

魏文侯問於子夏曰吾端冕而聽古樂則唯恐臥聽鄭衛之音則不知倦敢問古樂之如彼何也新樂之如此何也子夏對曰今夫古樂進旅退旅和正以廣弦匏笙簧會守拊鼓始奏以文復亂以武治亂以相
訊疾以雅君子於是語於是道古脩身及家平均天下此古樂之發也今夫新樂進俯退俯姦聲以濫溺而不止及優侏儒獶雜子女不知父子樂終不可以語不可以道古此新樂之發也今君之所問者樂也
所好者音也夫樂者與音相近而不同文侯曰敢問何如子夏對曰夫古者天地順而四時當民有德而五穀昌疾疢不作而無妖祥此之謂大當然後聖人作為父子君臣以為紀綱紀綱既正天下大定天下大
定然後正六律和五聲弦歌詩頌此之謂德音德音之謂樂詩云莫其德音其德克明克明克類克長克君王此大邦克順克俾俾于文王其德靡悔既受帝祉施于孫子此之謂也今君之所好者其溺音乎文侯
曰敢問溺音何從出也子夏對曰鄭音好濫淫志宋音燕女溺志衛音趨數煩志齊音敖辟喬志此四者皆淫於色而害於德是以祭祀弗用也詩云肅雍和鳴先祖是聽夫肅肅敬也雍雍和也夫敬以和何事不
行為人君者謹其所好惡而已矣君好之則臣為之上行之則民從之詩云誘民孔易此之謂也然後聖人作為鞉鼓椌楬壎篪此六者德音之音也然後鍾磬竽瑟以和之干戚旄狄以舞之此所以祭先王之廟
也所以獻酬酳酢也所以官序貴賤各得其宜也所以示後世有尊卑長幼之序也鍾聲鏗鏗以立號號以立橫橫以立武君子聽鍾聲則思武臣石聲磬磬以立辨辨以致死君子聽磬聲則思死封疆之臣絲聲
哀哀以立廉廉以立志君子聽琴瑟之聲則思志義之臣竹聲濫濫以立會會以聚眾君子聽竽笙簫管之聲則思畜聚之臣鼓鼙之聲讙讙以立動動以進眾君子聽鼓鼙之聲則思將帥之臣君子之聽音非聽
其鏗鎗而已也彼亦有所合之也 

賓牟賈侍坐於孔子孔子與之言及樂曰夫武之備戒之已久何也對曰病不得其眾也詠歎之淫液之何也對曰恐不逮事也發揚蹈厲之已蚤何也對曰及時事也武坐致右憲左何也對曰非武坐也聲淫及
商何也對曰非武音也子曰若非武音則何音也對曰有司失其傳也若非有司失其傳則武王之志荒矣子曰唯丘之聞諸萇弘亦若吾子之言是也賓牟賈起免席而請曰夫武之備戒之已久則既聞命矣
敢問遲之遲而又久何也子曰居吾語汝夫樂者象成者也總干而山立武王之事也發揚蹈厲大公之志也武亂皆坐周召之治也且夫武始而北出再成而滅商三成而南四成而南國是疆五成而分周公左
召公右六成復綴以崇天子夾振之而駟伐盛威於中國也分夾而進事蚤濟也久立於綴以待諸侯之至也且女獨未聞牧野之語乎武王克殷反商未及下車而封黃帝之後於薊封帝堯之後於祝封帝舜之
後於陳下車而封夏后氏之後於杞投殷之後於宋封王子比干之墓釋箕子之囚使之行商容而復其位庶民弛政庶士倍祿濟河而西馬散之華山之陽而弗復乘牛散之桃林之野而弗復服車甲衅而藏之
府庫而弗復用倒載干戈包之以虎皮將帥之士使為諸侯名之曰建櫜然後天下知武王之不復用兵也散軍而郊射左射貍首右射騶虞而貫革之射息也裨冕搢笏而虎賁之士說劍也祀乎明堂而民知孝
朝覲然後諸侯知所以臣耕藉然後諸侯知所以敬五者天下之大教也食三老五更於大學天子袒而割牲執醬而饋執爵而酳冕而揔干所以教諸侯之弟也若此則周道四達禮樂交通則夫武之遟久不亦
宜乎君子曰禮樂不可斯須去身致樂以治心則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也致禮以治躬則莊敬莊敬則嚴
威心中斯須不和不樂而鄙詐之心入之矣外貌斯須不莊不敬而易慢之心入之矣故樂也者動於內者也禮也者動於外者也樂極和禮極順內和而外順則民瞻其顏色而弗與爭也望其容貌而民不生易
僈焉故德煇動於內而民莫不承聽理發諸外而民莫不承順故曰致禮樂之道舉而錯之天下無難矣樂也者動於內者也禮也者動於外者也故禮主其減樂主其盈禮減而進以進為文樂盈而反以反為文
禮減而不進則銷樂盈而不反則放故禮有報而樂有反禮得其報則樂樂得其反則安禮之報樂之反其義一也夫樂者樂也人情之所不能免也樂必發於聲音形於動靜人之道也聲音動靜性術之變盡於
此矣故人不耐無樂樂不耐無形形而不為道不耐無亂 

先王恥其亂故制雅頌之聲以道之使其聲足樂而不流使其文足論而不息使其曲直繁瘠廉肉節奏足以感動人之善心而已矣不使放心邪氣得接焉是先王立樂之方也 

是故樂在宗廟之中君臣上下同聽之則莫不和敬在族長鄉里之中長幼同聽之則莫不和順在閨門之內父子兄弟同聽之則莫不和親故樂者審一以定和比物以飾節節奏合以成文所以合和父子君臣
附親萬民也是先王立樂之方也故聽其雅頌之聲志意得廣焉執其干戚習其俯仰詘伸容貌得莊焉行其綴兆要其節奏行列得正焉進退得齊焉故樂者天地之命中和之紀人情之所不能免也夫樂者先
王之所以飾喜也軍旅鈇鉞者先王之所以飾怒也故先王之喜怒皆得其儕焉喜則天下和之怒則暴亂者畏之先王之道禮樂可謂盛矣 

子贛見師乙而問焉曰賜聞聲歌各有宜也如賜者宜何歌也師乙曰乙賤工也何足以問所宜請誦其所聞而吾子自執焉寛而靜柔而正者宜歌頌廣大而靜疏達而信者宜歌大雅恭儉而好禮者宜歌小雅
正直而靜廉而謙者宜歌風肆直而慈愛者宜歌商溫良而能斷者宜歌齊夫歌者直己而陳德也動己而天地應焉四時和焉星辰理焉萬物育焉故商者五帝之遺聲也商人識之故謂之商齊者三代之遺聲
也齊人識之故謂之齊明乎商之音者臨事而屢斷明乎齊之音者見利而讓臨事而屢斷勇也見利而讓義也有勇有義非歌孰能保此故歌者上如抗下如隊曲如折止如槀木倨中矩句中鉤纍纍乎端如貫
珠故歌之為言也長言之也說之故言之言之不足故長言之長言之不足故嗟歎之嗟歎之不足故不知手之舞之足之蹈之也子貢問樂 

雜記上 

諸侯行而死於館則其復如於其國如於道則升其乘車之左轂以其綏復其輤有裧緇布裳帷素錦以為屋而行至於廟門不毀牆遂入適所殯唯輤為說於廟門外 

大夫士死於道則升其乘車之左轂以其綏復如於館死則其復如於家大夫以布為輤而行至於家而說輤載以輲車入自門至於阼階下而說車舉自阼階升適所殯士輤葦席以為屋蒲席以為裳帷 

凡訃於其君曰君之臣某死父母妻長子曰君之臣某之某死君訃於他國之君曰寡君不祿敢告於執事夫人曰寡小君不祿大子之喪曰寡君之適子某死大夫訃於同國適者曰某不祿訃於士亦曰某不祿
訃於他國之君曰君之外臣寡大夫某死訃於適者曰吾子之外私寡大夫某不祿使某實訃於士亦曰吾子之外私寡大夫某不祿使某實士訃於同國大夫曰某死訃於士亦曰某死訃於他國之君曰君之外
臣某死訃於大夫曰吾子之外私某死訃於士亦曰吾子之外私某死大夫次於公館以終喪士練而歸士次於公館大夫居廬士居堊室大夫為其父母兄弟之未為大夫者之喪服如士服士為其父母兄弟之
為大夫者之喪服如士服大夫之適子服大夫之服 

大夫之庶子為大夫則為其父母服大夫服其位與未為大夫者齒 

士之子為大夫則其父母弗能主也使其子主之無子則為之置後大夫卜宅與葬日有司麻衣布衰布帶因喪屨緇布冠不蕤占者皮弁如筮則史練冠長衣以筮占者朝服大夫之喪既薦馬薦馬者哭踊出乃
包奠而讀書大夫之喪大宗人相小宗人命龜卜人作龜內子以鞠衣襃衣素沙下大夫以襢衣其餘如士復諸侯以襃衣冕服爵弁服夫人稅衣揄狄狄稅素沙復西上大夫不揄絞屬於池下大夫附於士士不
附於大夫附於大夫之昆弟無昆弟則從其昭穆雖王父母在亦然婦附於其夫之所附之妃無妃則亦從其昭穆之妃妾附於妾祖姑無妾祖姑則亦從其昭穆之妾男子附於王父則配女子附於王母則不配
公子附於公子 

君薨大子號稱子待猶君也 

有三年之練冠則以大功之麻易之唯杖屨不易有父母之喪尚功衰而附兄弟之殤則練冠附於殤稱陽童某甫不名神也 

凡異居始聞兄弟之喪唯以哭對可也其始麻散帶絰未服麻而奔喪及主人之未成絰也疏者與主人皆成之親者終其麻帶絰之日數 

主妾之喪則自附至於練祥皆使其子主之其殯祭不於正室君不撫僕妾 

女君死則妾為女君之黨服攝女君則不為先女君之黨服聞兄弟之喪大功以上見喪者之鄉而哭適兄弟之送葬者弗及遇主人於道則遂之於墓凡主兄弟之喪雖疏亦虞之 

凡喪服未畢有弔者則為位而哭拜踊大夫之哭大夫弁絰大夫與殯亦弁絰大夫有私喪之葛則於其兄弟之輕喪則弁絰 

為長子杖則其子不以杖即位為妻父母在不杖不稽顙母在不稽顙稽顙者其贈也拜違諸侯之大夫不反服違大夫之諸侯不反服喪冠條屬以別吉凶三年之練冠亦條屬右縫小功以下左緦冠繰纓大功
以上散帶朝服十五升去其半而緦加灰錫也諸侯相襚以後路與冕服先路與襃衣不以襚遣車視牢具疏布輤四面有章置於四隅載粻有子曰非禮也喪奠脯醢而已祭稱孝子孝孫喪稱哀子哀孫端衰喪
車皆無等大白冠緇布之冠皆不蕤委武玄縞而後蕤大夫冕而祭於公弁而祭於己士弁而祭於公冠而祭於己士弁而親迎然則士弁而祭於己可也暢臼以椈杵以梧枇以桑長三尺或曰五尺畢用桑長三
尺刊其柄與末 

率帶諸侯大夫皆五采士二采 

醴者稻醴也甕甒筲衡實見間而后折入 

重既虞而埋之 

凡婦人從其夫之爵位小斂大斂啟皆辯拜 

朝夕哭不帷無柩者不帷 

君若載而后弔之則主人東面而拜門右北面而踊出待反而后奠 

子羔之襲也繭衣裳與稅衣纁袡為一素端一皮弁一爵弁一玄冕一曾子曰不襲婦服 

為君使而死公館復私館不復公館者公宮與公所為也私館者自卿大夫以下之家也 

公七踊大夫五踊婦人居間士三踊婦人皆居間公襲卷衣一玄端一朝服一素積一纁裳一爵弁二玄冕一襃衣一朱綠帶申加大帶於上小斂環絰公大夫士一也公視大斂公升商祝鋪席乃斂魯人之贈也
三玄二纁廣尺長終幅弔者即位于門西東面其介在其東南北面西上西於門主孤西面相者受命曰孤某使某請事客曰寡君使某如何不淑相者入告出曰孤某須矣弔者入主人升堂西面弔者升自西階
東面致命曰寡君聞君之喪寡君使某如何不淑子拜稽顙弔者降反位含者執璧將命曰寡君使某含相者入告出曰孤某須矣含者入升堂致命再拜稽顙含者坐委于殯東南有葦席既葬蒲席降出反位
宰夫朝服即喪屨升自西階西面坐取璧降自西階以東襚者曰寡君使某襚相者入告出曰孤某須矣襚者執冕服左執領右執要入升堂致命曰寡君使某襚子拜稽顙委衣于殯東襚者降受爵弁服於門內
霤將命子拜稽顙如初受皮弁服於中庭自西階受朝服自堂受玄端將命子拜稽顙皆如初襚者降出反位宰夫五人舉以東降自西階其舉亦西面上介賵執圭將命曰寡君使某賵相者入告反命曰孤某須
矣陳乘黃大路於中庭北輈執圭將命客使自下由路西子拜稽顙坐委於殯東南隅宰舉以東凡將命鄉殯將命子拜稽顙西面而坐委之宰舉璧與圭宰夫舉襚升自西階西面坐取之降自西階賵者出反位
于門外上客臨曰寡君有宗廟之事不得承事使一介老某相執綍相者反命曰孤某須矣臨者入門右介者皆從之立于其左東上宗人納賓升受命于君降曰孤敢辭吾子之辱請吾子之復位客對曰寡君命
某毋敢視賓客敢辭宗人反命曰孤敢固辭吾子之辱請吾子之復位客對曰寡君命某毋敢視賓客敢固辭宗人反命曰孤敢固辭吾子之辱請吾子之復位客對曰寡君命使臣某毋敢視賓客是以敢固辭
固辭不獲命敢不敬從客立于門西介立于其左東上孤降自阼階拜之升哭與客拾踊三客出送于門外拜稽顙 

其國有君喪不敢受弔 

外宗房中南面小臣鋪席商祝鋪絞紟衾士盥于盤北舉遷尸于斂上卒斂宰告子馮之踊夫人東面坐馮之興踊士喪有與天子同者三其終夜燎及乘人專道而行 

雜記下 

有父之喪如未沒喪而母死其除父之喪也服其除服卒事反喪服 

雖諸父昆弟之喪如當父母之喪其除諸父昆弟之喪也皆服其除喪之服卒事反喪服如三年之喪則既顈其練祥皆行王父死未練祥而孫又死猶是附於王父也 

有殯聞外喪哭之他室入奠卒奠出改服即位如始即位之禮 

大夫士將與祭於公既視濯而父母死則猶是與祭也次於異宮既祭釋服出公門外哭而歸其它如奔喪之禮如未視濯則使人告告者反而后哭如諸父昆弟姑姊妹之喪則既宿則與祭卒事出公門釋服而
后歸其它如奔喪之禮如同宮則次于異宮 

曾子問曰卿大夫將為尸於公受宿矣而有齊衰內喪則如之何孔子曰出舍乎公宮以待事禮也孔子曰尸弁冕而出卿大夫士皆下之尸必式必有前驅 

父母之喪將祭而昆弟死既殯而祭如同宮則雖臣妾葬而后祭祭主人之升降散等執事者亦散等雖虞附亦然 

自諸侯達諸士小祥之祭主人之酢也嚌之眾賓兄弟則皆啐之大祥主人啐之眾賓兄弟皆飲之可也 

凡侍祭喪者告賓祭薦而不食子貢問喪子曰敬為上哀次之瘠為下顏色稱其情戚容稱其服請問兄弟之喪子曰兄弟之喪則存乎書策矣君子不奪人之喪亦不可奪喪也孔子曰少連大連善居喪三日不
怠三月不解期悲哀三年憂東夷之子也 

三年之喪言而不語對而不問廬堊室之中不與人坐焉在堊室之中非時見乎母也不入門疏衰皆居堊室不廬廬嚴者也 

妻視叔父母姑姊妹視兄弟長中下殤視成人 

親喪外除兄弟之喪內除 

視君之母與妻比之兄弟發諸顏色者亦不飲食也 

免喪之外行於道路見似目瞿聞名心瞿弔死而問疾顏色戚容必有以異於人也如此而后可以服三年之喪其餘則直道而行之是也 

祥主人之除也於夕為期朝服祥因其故服子游曰既祥雖不當縞者必縞然後反服當袒大夫至雖當踊絕踊而拜之反改成踊乃襲於士既事成踊襲而后拜之不改成踊上大夫之虞也少牢卒哭成事附皆
大牢下大夫之虞也犆牲卒哭成事附皆少牢 

祝稱卜葬虞子孫曰哀夫曰乃兄弟曰某卜葬其兄弟曰伯子某 

古者貴賤皆杖叔孫武叔朝見輪人以其杖關轂而輠輪者於是有爵而后杖也 

鑿巾以飯公羊賈為之也 

冒者何也所以揜形也自襲以至小斂不設冒則形是以襲而后設冒也 

或問於曾子曰夫既遣而包其餘猶既食而裹其餘與君子既食則裹其餘乎曾子曰吾子不見大饗乎夫大饗既饗卷三牲之俎歸于賓館父母而賓客之所以為哀也子不見大饗乎 

非為人喪問與賜與 

三年之喪以其喪拜非三年之喪以吉拜三年之喪如或遺之酒肉則受之必三辭主人衰絰而受之如君命則不敢辭受而薦之喪者不遺人人遺之雖酒肉受也從父昆弟以下既卒哭遺人可也縣子曰三年
之喪如斬期之喪如剡期之喪十一月而練十三月而祥十五月而禫三年之喪雖功衰不弔自諸侯達諸士如有服而將往哭之則服其服而往練則弔既葬大功弔哭而退不聽事焉期之喪未葬弔於鄉人
哭而退不聽事焉功衰弔待事不執事小功緦執事不與於禮 

相趨也出宮而退相揖也哀次而退相問也既封而退相見也反哭而退朋友虞附而退 

弔非從主人也四十者執綍鄉人五十者從反哭四十者待盈坎 

喪食雖惡必充饑饑而廢事非禮也飽而忘哀亦非禮也視不明聽不聰行不正不知哀君子病之故有疾飲酒食肉五十不致毀六十不毀七十飲酒食肉皆為疑死 

有服人召之食不往大功以下既葬適人人食之其黨也食之非其黨弗食也功衰食菜果飲水漿無鹽酪不能食食鹽酪可也孔子曰身有瘍則浴首有創則沐病則飲酒食肉毀瘠為病君子弗為也毀而死
君子謂之無子 

非從柩與反哭無免於堩 

凡喪小功以上非虞附練祥無沐浴 

疏衰之喪既葬人請見之則見不請見人小功請見人可也大功不以執摯唯父母之喪不辟涕泣而見人 

三年之喪祥而從政期之喪卒哭而從政九月之喪既葬而從政小功緦之喪既殯而從政曾申問於曾子曰哭父母有常聲乎曰中路嬰兒失其母焉何常聲之有卒哭而諱王父母兄弟世父叔父姑姊妹子與
父同諱母之諱宮中諱妻之諱不舉諸其側與從祖昆弟同名則諱以喪冠者雖三年之喪可也既冠於次入哭踊三者三乃出大功之末可以冠子可以嫁子父小功之末可以冠子可以嫁子可以取婦己雖小
功既卒哭可以冠取妻下殤之小功則不可 

凡弁絰其衰侈袂父有服宮中子不與於樂母有服聲聞焉不舉樂妻有服不舉樂於其側大功將至辟琴瑟小功至不絕樂 

姑姊妹其夫死而夫黨無兄弟使夫之族人主喪妻之黨雖親弗主夫若無族矣則前後家東西家無有則里尹主之或曰主之而附於夫之黨 

麻者不紳執玉不麻麻不加於采 

國禁哭則止朝夕之奠即位自因也童子哭不偯不踊不杖不菲不廬孔子曰伯母叔母疏衰踊不絕地姑姊妹之大功踊絕於地如知此者由文矣哉由文矣哉 

泄柳之母死相者由左泄柳死其徒由右相由右相泄柳之徒為之也 

天子飯九貝諸侯七大夫五士三士三月而葬是月也卒哭大夫三月而葬五月而卒哭諸侯五月而葬七月而卒哭士三虞大夫五諸侯七諸侯使人弔其次含襚賵臨皆同日而畢事者也其次如此也卿大夫
疾君問之無筭士壹問之君於卿大夫比葬不食肉比卒哭不舉樂為士比殯不舉樂 

升正柩諸侯執綍五百人四綍皆衘枚司馬執鐸左八人右八人匠人執羽葆御柩大夫之喪其升正柩也執引者三百人執鐸者左右各四人御柩以茅 

孔子曰管仲鏤簋而朱紘旅樹而反坫山節而藻梲賢大夫也而難為上也晏平仲祀其先人豚肩不揜豆賢大夫也而難為下也君子上不僣上下不偪下 

婦人非三年之喪不踰封而弔如三年之喪則君夫人歸夫人其歸也以諸侯之弔禮其待之也若待諸侯然夫人至入自闈門升自側階君在阼其他如奔喪禮然 

嫂不撫叔叔不撫嫂君子有三患未之聞患弗得聞也既聞之患弗得學也既學之患弗能行也君子有五恥居其位無其言君子恥之有其言無其行君子恥之既得之而又失之君子恥之地有餘而民不足
君子恥之眾寡均而倍焉君子恥之 

孔子曰凶年則乘駑馬祀以下牲 

恤由之喪哀公使孺悲之孔子學士喪禮士喪禮於是乎書 

子貢觀於蜡孔子曰賜也樂乎對曰一國之人皆若狂賜未知其樂也子曰百日之蜡一日之澤非爾所知也張而不弛文武弗能也弛而不張文武弗為也一張一弛文武之道也 

孟獻子曰正月日至可以有事於上帝七月日至可以有事於祖七月而禘獻子為之也 

夫人之不命於天子自魯昭公始也 

外宗為君夫人猶內宗也 

廄焚孔子拜鄉人為火來者拜之士壹大夫再亦相弔之道也孔子曰管仲遇盜取二人焉上以為公臣曰其所與遊辟也可人也管仲死桓公使為之服宦於大夫者之為之服也自管仲始也有君命焉爾也 

過而舉君之諱則起與君之諱同則稱字 

內亂不與焉外患弗辟也 

贊大行曰圭公九寸侯伯七寸子男五寸博三寸厚半寸剡上左右各寸半玉也藻三采六等哀公問子羔曰子之食奚當對曰文公之下執事也 

成廟則釁之其禮祝宗人宰夫雍人皆爵弁純衣雍人拭羊宗人視之宰夫北面于碑南東上雍人舉羊升屋自中中屋南面刲羊血流于前乃降門夾室皆用雞先門而後夾室其衈皆于屋下割雞門當門夾室
中室有司皆鄉室而立門則有司當門北面既事宗人告事畢乃皆退反命于君曰釁某廟事畢反命于寢君南鄉于門內朝服既反命乃退路寢成則考之而不釁釁屋者交神明之道也凡宗廟之器其名者成
則釁之以豭豚 

諸侯出夫人夫人比至于其國以夫人之禮行至以夫人入使者將命曰寡君不敏不能從而事社稷宗廟使使臣某敢告於執事主人對曰寡君固前辭不教矣寡君敢不敬須以俟命有司官陳器皿主人有司
亦官受之妻出夫使人致之曰某不敏不能從而共粢盛使某也敢告於侍者主人對曰某之子不肖不敢辟誅敢不敬須以俟命使者退主人拜送之如舅在則稱舅舅沒則稱兄無兄則稱夫主人之辭曰某之
子不肖如姑姊妹亦皆稱之孔子曰吾食於少施氏而飽少施氏食我以禮吾祭作而辭曰疏食不足祭也吾飧作而辭曰疏食也不敢以傷吾子納幣一束束五兩兩五尋婦見舅姑兄弟姑姊妹皆立于堂下
西面北上是見已見諸父各就其寢女雖未許嫁年二十而笄禮之婦人執其禮燕則鬈首 

韠長三尺下廣二尺上廣一尺會去上五寸紕以爵韋六寸不至下五寸純以素紃以五采 

喪大記 

疾病外內皆埽 

君大夫徹縣士去琴瑟寢東首於北牖下廢床徹褻衣加新衣體一人男女改服屬纊以俟絕氣男子不死於婦人之手婦人不死於男子之手 

君夫人卒於路寢大夫世婦卒於適寢內子未命則死於下室遷尸于寢士之妻皆死于寢 

復有林麓則虞人設階無林麓則狄人設階 

小臣復復者朝服君以卷夫人以屈狄大夫以玄赬世婦以襢衣士以爵弁士妻以稅衣皆升自東榮中屋履危北面三號捲衣投于前司服受之降自西北榮其為賓則公館復私館不復其在野則升其乘車之
左轂而復復衣不以衣尸不以斂婦人復不以袡凡復男子稱名婦人稱字唯哭先復復而後行死事 

始卒主人啼兄弟哭婦人哭踊既正尸子坐于東方卿大夫父兄子姓立于東方有司庶士哭于堂下北面夫人坐于西方內命婦姑姊妹子姓立于西方外命婦率外宗哭于堂上北面 

大夫之喪主人坐于東方主婦坐于西方其有命夫命婦則坐無則皆立士之喪主人父兄子姓皆坐于東方主婦姑姊妹子姓皆坐于西方凡哭尸于室者主人二手承衾而哭 

君子喪未小斂為寄公國賓出大夫之喪未小斂為君命出士之喪於大夫不當斂則出 

凡主人之出也徒跣扱衽拊心降自西階君拜寄公國賓于位大夫於君命迎于寢門外使者升堂致命主人拜于下士於大夫親弔則與之哭不逆於門外 

夫人為寄公夫人出命婦為夫人之命出士妻不當斂則為命婦出 

小斂主人即位于戶內主婦東面乃斂卒斂主人馮之踊主婦亦如之主人袒說髦括髮以麻婦人髽帶麻于房中 

徹帷男女奉尸夷于堂降拜 

君拜寄公國賓大夫士拜卿大夫於位於士旁三拜大夫亦拜寄公夫人於堂上大夫內子士妻特拜命婦氾拜眾賓於堂上主人即位襲帶絰踊母之喪即位而免乃奠弔者襲裘加武帶絰與主人拾踊 

君喪虞人出木角狄人出壺雍人出鼎司馬縣之乃官代哭大夫官代哭不縣壺士代哭不以官君堂上二燭下二燭大夫堂上一燭下二燭士堂上一燭下一燭 

賓出徹帷 

哭尸于堂上主人在東方由外來者在西方諸婦南鄉 

婦人迎客送客不下堂下堂不哭男子出寢門見人不哭其無女主則男主拜女賓于寢門內其無男主則女主拜男賓于阼階下子幼則以衰抱之人為之拜為後者不在則有爵者辭無爵者人為之拜在竟內
則俟之在竟外則殯葬可也喪有無後無無主 

君之喪三日子夫人杖五日既殯授大夫世婦杖子大夫寢門之外杖寢門之內輯之夫人世婦在其次則杖即位則使人執之 

子有王命則去杖國君之命則輯杖聽卜有事於尸則去杖大夫於君所則輯杖於大夫所則杖大夫之喪三日之朝既殯主人主婦室老皆杖大夫有君命則去杖大夫之命則輯杖內子為夫人之命去杖為世
婦之命授人杖 

士之喪二日而殯三日之朝主人杖婦人皆杖於君命夫人之命如大夫於大夫世婦之命如大夫子皆杖不以即位大夫士哭殯則杖哭柩則輯杖棄杖者斷而棄之於隱者 

君設大盤造冰焉大夫設夷盤造冰焉士併瓦盤無冰設床襢笫有枕含一床襲一床遷尸於堂又一床皆有枕席君大夫士一也 

始死遷尸于床幠用斂衾去死衣小臣楔齒用角柶綴足用燕几君大夫士一也 

管人汲不說繘屈之盡階不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如它日小臣爪足浴餘水棄于坎其母之喪則內御者抗衾而浴 

管人汲授御者御者差沐于堂上君沐粱大夫沐稷士沐粱甸人為垼于西牆下陶人出重鬲管人受沐乃煮之甸人取所徹廟之西北厞薪用爨之管人授御者沐乃沐沐用瓦盤挋用巾如它日小臣爪手翦須
濡濯棄于坎 

君之喪子大夫公子眾士皆三日不食子大夫公子食粥納財朝一溢米莫一溢米食之無筭士疏食水飲食之無筭夫人世婦諸妻皆疏食水飲食之無筭 

大夫之喪主人室老子姓皆食粥眾士疏食水飲妻妾疏食水飲士亦如之 

既葬主人疏食水飲不食菜果婦人亦如之君大夫士一也練而食菜果祥而食肉 

食粥於盛不盥食於篹者盥食菜以醯醬始食肉者先食乾肉始飲酒者先飲醴酒 

期之喪三不食食疏食水飲不食菜果三月既葬食肉飲酒期終喪不食肉不飲酒父在為母為妻九月之喪食飲猶期之喪也食肉飲酒不與人樂之 

五月三月之喪壹不食再不食可也比葬食肉飲酒不與人樂之叔母世母故主宗子食肉飲酒不能食粥羹之以菜可也有疾食肉飲酒可也五十不成喪七十唯衰麻在身 

既葬若君食之則食之大夫父之友食之則食之矣不辟粱肉若有酒醴則辭 

小斂於戶內大斂於阼君以簟席大夫以蒲席士以葦席 

小斂布絞縮者一橫者三君錦衾大夫縞衾士緇衾皆一衣十有九稱君陳衣于序東大夫士陳衣于房中皆西領北上絞紟不在列 

喪服大記 

大斂布絞縮者三橫者五布紟二衾君大夫士一也君陳衣于庭百稱北領西上大夫陳衣于序東五十稱西領南上士陳衣于序東三十稱西領南上絞紟如朝服絞一幅為三不辟紟五幅無紞 

小斂之衣祭服不倒君無襚大夫士畢主人之祭服親戚之衣受之不以即陳小斂君大夫士皆用複衣複衾大斂君大夫士祭服無筭君褶衣褶衾大夫士猶小斂也 

袍必有表不襌衣必有裳謂之一稱 

凡陳衣者實之篋取衣者亦以篋升降者自西階凡陳衣不詘非列采不入絺綌紵不入 

凡斂者袒遷尸者襲君之喪大胥是斂眾胥佐之大夫之喪大胥侍之眾胥是斂士之喪胥為侍士是斂 

小斂大斂祭服不倒皆左衽結絞不紐 

斂者既斂必哭士與執事則斂斂焉則為之壹不食凡斂者六人 

君錦冒黼殺綴旁七大夫玄冒黼殺綴旁五士緇冒赬殺綴旁三凡冒質長與手齊殺三尺自小斂以往用夷衾夷衾質殺之裁猶冒也 

君將大斂子弁絰即位于序端卿大夫即位于堂廉楹西北面東上父兄堂下北面夫人命婦尸西東面外宗房中南面小臣鋪席商祝鋪絞紟衾衣士盥于盤上士舉遷尸于斂上卒斂宰告子馮之踊夫人東面
亦如之 

大夫之喪將大斂既鋪絞紟衾衣君至主人迎先入門右巫止于門外君釋菜祝先入升堂君即位于序端卿大夫即位于堂廉楹西北面東上主人房外南面主婦尸西東面遷尸卒斂宰告主人降北面于堂下
君撫之主人拜稽顙君降升主人馮之命主婦馮之 

士之喪將大斂君不在其餘禮猶大夫也 

鋪絞紟踊鋪衾踊鋪衣踊遷尸踊斂衣踊斂衾踊斂絞紟踊 

君撫大夫撫內命婦大夫撫室老撫姪娣君大夫馮父母妻長子不馮庶子士馮父母妻長子庶子庶子有子則父母不馮其尸凡馮尸者父母先妻子後君於臣撫之父母於子執之子於父母馮之婦於舅姑奉
之舅姑於婦撫之妻於夫拘之夫於妻於昆弟執之馮尸不當君所凡馮尸興必踊 

父母之喪居倚廬不塗寢苫枕凷非喪事不言君為廬宮之大夫士襢之 

既葬柱楣塗廬不於顯者君大夫士皆宮之 

凡非適子者自未葬以於隱者為廬 

既葬與人立君言王事不言國事大夫士言公事不言家事 

君既葬王政入於國既卒哭而服王事大夫士既葬公政入於家既卒哭弁絰帶金革之事無辟也 

既練居堊室不與人居君謀國政大夫士謀家事既祥黝堊祥而外無哭者禫而內無哭者樂作矣故也 

禫而從御吉祭而復寢期居廬終喪不御於內者父在為母為妻齊衰期者大功布衰九月者皆三月不御於內婦人不居廬不寢苫喪父母既練而歸期九月者既葬而歸 

公之喪大夫俟練士卒哭而歸 

大夫士父母之喪既練而歸朔月忌日則歸哭于宗室諸父兄弟之喪既卒哭而歸 

父不次於子兄不次於弟 

君於大夫世婦大斂焉為之賜則小斂焉 

於外命婦既加蓋而君至於士既殯而往為之賜大斂焉夫人於世婦大斂焉為之賜小斂焉於諸妻為之賜大斂焉於大夫外命婦既殯而往大夫士既殯而君往焉使人戒之主人具殷奠之禮俟于門外見馬
首先入門右巫止于門外祝代之先君釋菜于門內祝先升自阼階負墉南面君即位于阼小臣二人執戈立于前二人立于後擯者進主人拜稽顙君稱言視祝而踊主人踊 

大夫則奠可也士則出俟于門外命之反奠乃反奠卒奠主人先俟于門外君退主人送于門外拜稽顙君於大夫疾三問之在殯三往焉士疾壹問之在殯壹往焉 

君弔則復殯服 

夫人弔於大夫士主人出迎于門外見馬首先入門右夫人入升堂即位主婦降自西階拜稽顙于下夫人視世子而踊奠如君至之禮夫人退主婦送于門內拜稽顙主人送于大門之外不拜 

大夫君不迎于門外入即位于堂下主人北面眾主人南面婦人即位于房中若有君命命夫命婦之命四鄰賓客其君後主人而拜 

君弔見尸柩而后踊 

大夫士若君不戒而往不具殷奠君退必奠 

君大棺八寸屬六寸椑四寸上大夫大棺八寸屬六寸下大夫大棺六寸屬四寸士棺六寸 

君裏棺用朱綠用雜金鐕大夫裏棺用玄綠用牛骨鐕士不綠 

君蓋用漆三衽三束大夫蓋用漆二衽二束士蓋不用漆二衽二束 

君大夫鬊爪實于綠中士埋之 

君殯用輴欑至于上畢塗屋大夫殯以幬欑至于西序塗不暨于棺士殯見衽塗上帷之 

熬君四種八筐大夫三種六筐士二種四筐加魚腊焉 

飾棺君龍帷三池振容黼荒火三列黼三列素錦褚加偽荒纁紐六齊五采五貝黼翣二黻翣二畫翣二皆戴圭魚躍拂池君纁戴六纁披六大夫畫帷二池不振容畫荒火三列黻三列素錦褚纁紐二玄紐二
齊三采三貝黻翣二畫翣二皆戴綏魚躍拂池大夫戴前纁後玄披亦如之士布帷布荒一池揄絞纁紐二緇紐二齊三采一貝畫翣二皆戴綏士戴前纁後緇二披用纁 

君葬用輴四綍二碑御棺用羽葆大夫葬用輴二綍二碑御棺用茅士葬用國車二綍無碑比出宮御棺用功布 

凡封用綍去碑負引君封以衡大夫士以咸君命毋譁以鼓封大夫命毋哭士哭者相止也 

君松椁大夫柏椁士雜木椁 

棺椁之間君容柷大夫容壺士容甒 

君裏椁虞筐大夫不裏椁士不虞筐 

祭法 

祭法有虞氏禘黃帝而郊嚳祖顓頊而宗堯夏后氏亦禘黃帝而郊鯀祖顓頊而宗禹殷人禘嚳而郊冥祖契而宗湯周人禘嚳而郊稷祖文王而宗武王 

燔柴於泰壇祭天也瘞埋於泰折祭地也用騂犢 

埋少牢於泰昭祭時也相近於坎壇祭寒暑也王宮祭日也夜明祭月也幽禜祭星也雩禜祭水旱也四坎壇祭四方也山林川谷丘陵能出雲為風雨見怪物皆曰神有天下者祭百神諸侯在其地則祭之亡其
地則不祭 

大凡生於天地之間者皆曰命其萬物死皆曰折人死曰鬼此五代之所不變也七代之所更立者禘郊宗祖其餘不變也 

天下有王分地建國置都立邑設廟祧壇墠而祭之乃為親疏多少之數是故王立七廟一壇一墠曰考廟曰王考廟曰皇考廟曰顯考廟曰祖考廟皆月祭之遠廟為祧有二祧享嘗乃止去祧為壇去壇為墠
壇墠有禱焉祭之無禱乃止去墠曰鬼諸侯立五廟一壇一墠曰考廟曰王考廟曰皇考廟皆月祭之顯考廟祖考廟享嘗乃止去祖為壇去壇為墠壇墠有禱焉祭之無禱乃止去墠為鬼大夫立三廟二壇曰考
廟曰王考廟曰皇考廟享嘗乃止顯考祖考無廟有禱焉為壇祭之去壇為鬼適士二廟一壇曰考廟曰王考廟享嘗乃止顯考無廟有禱焉為壇祭之去壇為鬼官師一廟曰考廟王考無廟而祭之去王考為鬼
庶士庶人無廟死曰鬼 

王為群姓立社曰大社王自為立社曰王社諸侯為百姓立社曰國社諸侯自為立社曰侯社大夫以下成群立社曰置社 

王為群姓立七祀曰司命曰中霤曰國門曰國行曰泰厲曰戶曰竈王自為立七祀諸侯為國立五祀曰司命曰中霤曰國門曰國行曰公厲諸侯自為立五祀大夫立三祀曰族厲曰門曰行適士立二祀曰門
曰行庶士庶人立一祀或立戶或立竈 

王下祭殤五適子適孫適曾孫適玄孫適來孫諸侯下祭三大夫下祭二適士及庶人祭子而止 

夫聖王之制祭祀也法施於民則祀之以死勤事則祀之以勞定國則祀之能禦大菑則祀之能捍大患則祀之是故厲山氏之有天下也其子曰農能殖百穀夏之衰也周棄繼之故祀以為稷共工氏之霸九州
也其子曰后土能平九州故祀以為社帝嚳能序星辰以著眾堯能賞均刑法以義終舜勤眾事而野死鯀鄣鴻水而殛死禹能脩鯀之功黃帝正名百物以明民共財顓頊能脩之契為司徒而民成冥勤其官而
水死湯以寬治民而除其虐文王以文治武王以武功去民之菑此皆有功烈於民者也及夫日月星辰民所瞻仰也山林川谷丘陵民所取財用也非此族也不在祀典 

祭義 

祭不欲數數則煩煩則不敬祭不欲疏疏則怠怠則忘是故君子合諸天道春禘秋嘗霜露既降君子履之必有悽愴之心非其寒之謂也春雨露既濡君子履之必有怵惕之心如將見之樂以迎來哀以送往
故禘有樂而嘗無樂 

致齊於內散齊於外齊之日思其居處思其笑語思其志意思其所樂思其所嗜齊三日乃見其所為齊者 

祭之日入室僾然必有見乎其位周還出戶肅然必有聞乎其容聲出戶而聽愾然必有聞乎其嘆息之聲 

是故先王之孝也色不忘乎目聲不絕乎耳心志嗜欲不忘乎心致愛則存致愨則著著存不忘乎心夫安得不敬乎 

君子生則敬養死則敬享思終身弗辱也君子有終身之喪忌日之謂也忌日不用非不祥也言夫日志有所至而不敢盡其私也 

唯聖人為能饗帝孝子為能饗親饗者鄉也鄉之然後能饗焉是故孝子臨尸而不怍君牽牲夫人奠盎君獻尸夫人薦豆卿大夫相君命婦相夫人齊齊乎其敬也愉愉乎其忠也勿勿諸其欲其饗之也 

文王之祭也事死者如事生思死者如不欲生忌日必哀稱諱如見親祀之忠也如見親之所愛如欲色然其文王與詩云明發不寐有懷二人文王之詩也祭之明日明發不寐饗而致之又從而思之祭之日樂
與哀半饗之必樂已至必哀 

仲尼嘗奉薦而進其親也愨其行也趨趨以數已祭子贛問曰子之言祭濟濟漆漆然今子之祭無濟濟漆漆何也子曰濟濟者容也遠也漆漆者容也自反也容以遠若容以自反也夫何神明之及交夫何濟濟
漆漆之有乎反饋樂成薦其薦俎序其禮樂備其百官君子致其濟濟漆漆夫何慌惚之有乎夫言豈一端而已夫各有所當也 

孝子將祭慮事不可以不豫比時具物不可以不備虛中以治之 

宮室既脩牆屋既設百物既備夫婦齊戒沐浴奉承而進之洞洞乎屬屬乎如弗勝如將失之其孝敬之心至也與薦其薦俎序其禮樂備其百官奉承而進之 

於是諭其志意以其慌惚以與神明交庶或饗之庶或饗之孝子之志也 

孝子之祭也盡其愨而愨焉盡其信而信焉盡其敬而敬焉盡其禮而不過失焉進退必敬如親聽命則或使之也 

孝子之祭可知也其立之也敬以詘其進之也敬以愉其薦之也敬以欲退而立如將受命已徹而退敬齊之色不絕於面孝子之祭也立而不詘固也進而不愉疏也薦而不欲不愛也退立而不如受命敖也
已徹而退無敬齊之色而忘本也如是而祭失之矣 

孝子之有深愛者必有和氣有和氣者必有愉色有愉色者必有婉容孝子如執玉如奉盈洞洞屬屬然如弗勝如將失之嚴威儼恪非所以事親也成人之道也 

先王之所以治天下者五貴有德貴貴貴老敬長慈幼此五者先王之所以定天下也貴有德何為也為其近於道也貴貴為其近於君也貴老為其近於親也敬長為其近於兄也慈幼為其近於子也是故至孝
近乎王至弟近乎霸至孝近乎王雖天子必有父至弟近乎霸雖諸侯必有兄先王之教因而弗改所以領天下國家也 

子曰立愛自親始教民睦也立教自長始教民順也教以慈睦而民貴有親教以敬長而民貴用命孝以事親順以聽命錯諸天下無所不行 

郊之祭也喪者不敢哭凶服者不敢入國門敬之至也 

祭之日君牽牲穆荅君卿大夫序從既入廟門麗于碑卿大夫袒而毛牛尚耳鸞刀以刲取膟膋乃退爓祭祭腥而退敬之至也 

郊之祭大報天而主日配以月夏后氏祭其闇殷人祭其陽周人祭日以朝及闇 

祭日於壇祭月於坎以別幽明以制上下 

祭日於東祭月於西以別外內以端其位 

日出於東月生於西陰陽長短終始相巡以致天下之和 

天下之禮致反始也致鬼神也致和用也致義也致讓也致反始以厚其本也致鬼神以尊上也致物用以立民紀也致義則上下不悖逆矣致讓以去爭也合此五者以治天下之禮也雖有奇邪而不治者則微
矣 

宰我曰吾聞鬼神之名不知其所謂子曰氣也者神之盛也魄也者鬼之盛也合鬼與神教之至也 

眾生必死死必歸土此之謂鬼骨肉斃于下陰為野土 

其氣發揚于上為昭明焄蒿悽愴此百物之精也神之著也 

因物之精制為之極明命鬼神以為黔首則百眾以畏萬民以服 

聖人以是為未足也築為宮室設為宗祧以別親疏遠邇教民反古復始不忘其所由生也眾之服自此故聽且速也 

二端既立報以二禮建設朝事燔燎羶薌見以蕭光以報氣也此教眾反始也薦黍稷羞肝肺首心見間以俠甒加以鬱鬯以報魄也教民相愛上下用情禮之至也 

君子反古復始不忘其所由生也是以致其敬發其情竭力從事以報其親不敢弗盡也 

是故昔者天子為藉千畝冕而朱紘躬秉耒諸侯為藉百畝冕而青紘躬秉耒以事天地山川社稷先古以為醴酪齊盛於是乎取之敬之至也 

古者天子諸侯必有養獸之官及歲時齊戒沐浴而躬朝之犧牷祭牲必於是取之敬之至也君召牛納而視之擇其毛而卜之吉然後養之君皮弁素積朔月月半君巡牲所以致力孝之至也 

古者天子諸侯必有公桑蠶室近川而為之築宮仞有三尺棘牆而外閉之及大昕之朝君皮弁素積卜三宮之夫人世婦之吉者使入蠶于蠶室奉種浴于川桑于公桑風戾以食之歲既單矣世婦卒蠶奉繭以
示于君遂獻繭于夫人夫人曰此所以為君服與遂副褘而受之因少牢以禮之古之獻繭者其率用此與及良日夫人繅三盆手遂布于三宮夫人世婦之吉者使繅遂朱綠之玄黃之以為黼黻文章服既成
君服以祀先王先公敬之至也 

君子曰禮樂不可斯須去身致樂以治心則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也致禮以治躬則莊敬莊敬則嚴威
心中斯須不和不樂而鄙詐之心入之矣外貌斯須不莊不敬而慢易之心入之矣故樂也者動於內者也禮也者動於外者也樂極和禮極順內和而外順則民瞻其顏色而不與爭也望其容貌而眾不生慢易
焉故德煇動乎內而民莫不承聽理發乎外而眾莫不承順故曰致禮樂之道而天下塞焉舉而錯之無難矣樂也者動於內者也禮也者動於外者也故禮主其減樂主其盈禮減而進以進為文樂盈而反以反
為文禮減而不進則銷樂盈而不反則放故禮有報而樂有反禮得其報則樂樂得其反則安禮之報樂之反其義一也 

曾子曰孝有三大孝尊親其次弗辱其下能養公明儀問於曾子曰夫子可以為孝乎曾子曰是何言與是何言與君子之所為孝者先意承志諭父母於道參直養者也安能為孝乎曾子曰身也者父母之遺體
也行父母之遺體敢不敬乎居處不莊非孝也事君不忠非孝也涖官不敬非孝也朋友不信非孝也戰陳無勇非孝也五者不遂災及於親敢不敬乎亨孰羶薌嘗而薦之非孝也養也君子之所謂孝也者國人
稱願然曰幸哉有子如此所謂孝也已眾之本教曰孝其行曰養養可能也敬為難敬可能也安為難安可能也卒為難父母既沒慎行其身不遺父母惡名可謂能終矣仁者仁此者也禮者履此者也義者宜此
者也信者信此者也強者強此者也樂自順此生刑自反此作曾子曰夫孝置之而塞乎天地溥之而橫乎四海施諸後世而無朝夕推而放諸東海而準推而放諸西海而準推而放諸南海而準推而放諸北海
而準詩云自西自東自南自北無思不服此之謂也曾子曰樹木以時伐焉禽獸以時殺焉夫子曰斷一樹殺一獸不以其時非孝也孝有三小孝用力中孝用勞大孝不匱思慈愛忘勞可謂用力矣尊仁安義
可謂用勞矣博施備物可謂不匱矣父母愛之嘉而弗忘父母惡之懼而無怨父母有過諫而不逆父母既沒必求仁者之粟以祀之此之謂禮終 

樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也善如爾之問也吾聞諸曾子曾子聞諸夫子曰天之所生地之所養無人為大父母
全而生之子全而歸之可謂孝矣不虧其體不辱其身可謂全矣故君子頃步而弗敢忘孝也今予忘孝之道予是以有憂色也壹舉足而不敢忘父母壹出言而不敢忘父母壹舉足而不敢忘父母是故道而不
徑舟而不游不敢以先父母之遺體行殆壹出言而不敢忘父母是故惡言不出於口忿言不及於身不辱其身不羞其親可謂孝矣 

昔者有虞氏貴德而尚齒夏后氏貴爵而尚齒殷人貴富而尚齒周人貴親而尚齒虞夏殷周天下之盛王也未有遺年者年之貴乎天下久矣次乎事親也 

是故朝廷同爵則尚齒七十杖於朝君問則席八十不俟朝君問則就之而弟達乎朝廷矣 

行肩而不併不錯則隨見老者則車徒辟斑白者不以其任行乎道路而弟達乎道路矣居鄉以齒而老窮不遺強不犯弱眾不暴寡而弟達乎州巷矣 

古之道五十不為甸徒頒禽隆諸長者而弟達乎獀狩矣軍旅什伍同爵則尚齒而弟達乎軍旅矣 

孝弟發諸朝廷行乎道路至乎州巷放乎獀狩循乎軍旅眾以義死之而弗敢犯也 

祀乎明堂所以教諸侯之孝也食三老五更於大學所以教諸侯之弟也祀先賢於西學所以教諸侯之德也耕藉所以教諸侯之養也朝覲所以教諸侯之臣也五者天下之大教也 

食三老五更於大學天子袒而割牲執醬而饋執爵而酳冕而揔干所以教諸侯之弟也是故鄉里有齒而老窮不遺強不犯弱眾不暴寡此由大學來者也天子設四學當入學而大子齒 

天子巡守諸侯待于竟天子先見百年者八十九十者東行西行者弗敢過西行東行者弗敢過欲言政者君就之可也 

壹命齒于鄉里再命齒于族三命不齒族有七十者弗敢先七十者不有大故不入朝若有大故而入君必與之揖讓而后及爵者 

天子有善讓德於天諸侯有善歸諸天子卿大夫有善薦於諸侯士庶人有善本諸父母薦諸長老祿爵慶賞成諸宗廟所以示順也昔者聖人建陰陽天地之情立以為易易抱龜南面天子卷冕北面雖有明知
之心必進斷其志焉示不敢專以尊天也善則稱人過則稱己教不伐以尊賢也 

孝子將祭祀必有齊莊之心以慮事以具服物以脩宮室以治百事及祭之日顏色必溫行必恐如懼不及愛然其奠之也容貌必溫身必詘如語焉而未之然宿者皆出其立卑靜以正如將弗見然及祭之後
陶陶遂遂如將復入然是故愨善不違身耳目不違心思慮不違親結諸心形諸色而術省之孝子之志也 

建國之神位右社稷而左宗廟 

祭統 

凡治人之道莫急於禮禮有五經莫重於祭夫祭者非物自外至者也自中出生於心也心怵而奉之以禮是故唯賢者能盡祭之義 

賢者之祭也必受其福非世所謂福也福者備也備者百順之名也無所不順者謂之備言內盡於己而外順於道也忠臣以事其君孝子以事其親其本一也上則順於鬼神外則順於君長內則以孝於親如此
之謂備唯賢者能備能備然後能祭是故賢者之祭也致其誠信與其忠敬奉之以物道之以禮安之以樂參之以時明薦之而已矣不求其為此孝子之心也祭者所以追養繼孝也孝者畜也順於道不逆於倫
是之謂畜 

是故孝子之事親也有三道焉生則養沒則喪喪畢則祭養則觀其順也喪則觀其哀也祭則觀其敬而時也盡此三道者孝子之行也 

既內自盡又外求助昏禮是也故國君取夫人之辭曰請君之玉女與寡人共有敝邑事宗廟社稷此求助之本也夫祭也者必夫婦親之所以備外內之官也官備則具備水草之菹陸產之醢小物備矣三牲之
俎八簋之實美物備矣昆蟲之異草木之實陰陽之物備矣 

凡天之所生地之所長苟可薦者莫不咸在示盡物也外則盡物內則盡志此祭之心也是故天子親耕於南郊以共齊盛王后蠶於北郊以共純服諸侯耕於東郊亦以共齊盛夫人蠶於北郊以共冕服天子諸
侯非莫耕也王后夫人非莫蠶也身致其誠信誠信之謂盡盡之謂敬敬盡然後可以事神明此祭之道也 

及時將祭君子乃齊齊之為言齊也齊不齊以致齊者也是以君子非有大事也非有恭敬也則不齊不齊則於物無防也嗜欲無止也及其將齊也防其邪物訖其嗜欲耳不聽樂故記曰齊者不樂言不敢散其
志也心不苟慮必依於道手足不苟動必依於禮是故君子之齊也專致其精明之德也故散齊七日以定之致齊三日以齊之定之之謂齊齊者精明之至也然後可以交於神明也是故先期旬有一日宮宰宿
夫人夫人亦散齊七日致齊三日君致齊於外夫人致齊於內然後會於大廟君純冕立於阼夫人副褘立於東房君執圭瓚祼尸大宗執璋瓚亞祼及迎牲君執紖卿大夫從士執芻宗婦執盎從夫人薦涗水
君執鸞刀羞嚌夫人薦豆此之謂夫婦親之 

及入舞君執干戚就舞位君為東上冕而揔干率其群臣以樂皇尸是故天子之祭也與天下樂之諸侯之祭也與竟內樂之冕而揔干率其群臣以樂皇尸此與竟內樂之之義也 

夫祭有三重焉獻之屬莫重於祼聲莫重於升歌舞莫重於武宿夜此周道也凡三道者所以假於外而以增君子之志也故與志進退志輕則亦輕志重則亦重輕其志而求外之重也雖聖人弗能得也是故君
子之祭也必身自盡也所以明重也道之以禮以奉三重而薦諸皇尸此聖人之道也 

夫祭有餕餕者祭之末也不可不知也是故古之人有言曰善終者如始餕其是已是故古之君子曰尸亦餕鬼神之餘也惠術也可以觀政矣是故尸謖君與卿四人餕君起大夫六人餕臣餕君之餘也大夫起
士八人餕賤餕貴之餘也士起各執其具以出陳于堂下百官進徹之下餕上之餘也凡餕之道每變以眾所以別貴賤之等而興施惠之象也是故以四簋黍見其脩於廟中也廟中者竟內之象也祭者澤之大
者也是故上有大澤則惠必及下顧上先下後耳非上積重而下有凍餒之民也是故上有大澤則民夫人待于下流知惠之必將至也由餕見之矣故曰可以觀政矣 

夫祭之為物大矣其興物備矣順以備者也其教之本與是故君子之教也外則教之以尊其君長內則教之以孝於其親是故明君在上則諸臣服從崇事宗廟社稷則子孫順孝盡其道端其義而教生焉是故
君子之事君也必身行之所不安於上則不以使下所惡於下則不以事上非諸人行諸己非教之道也是故君子之教也必由其本順之至也祭其是與故曰祭者教之本也已 

夫祭有十倫焉見事鬼神之道焉見君臣之義焉見父子之倫焉見貴賤之等焉見親疏之殺焉見爵賞之施焉見夫婦之別焉見政事之均焉見長幼之序焉見上下之際焉此之謂十倫 

鋪筵設同几為依神也詔祝於室而出于祊此交神明之道也 

君迎牲而不迎尸別嫌也尸在廟門外則疑於臣在廟中則全於君君在廟門外則疑於君入廟門則全於臣全於子是故不出者明君臣之義也 

夫祭之道孫為王父尸所使為尸者於祭者子行也父北面而事之所以明子事父之道也此父子之倫也 

尸飲五君洗玉爵獻卿尸飲七以瑤爵獻大夫尸飲九以散爵獻士及群有司皆以齒明尊卑之等也 

夫祭有昭穆昭穆者所以別父子遠近長幼親疏之序而無亂也是故有事於大廟則群昭群穆咸在而不失其倫此之謂親疏之殺也 

古者明君爵有德而祿有功必賜爵祿於大廟示不敢專也故祭之日一獻君降立于阼階之南南鄉所命北面史由君右執策命之再拜稽首受書以歸而舍奠于其廟此爵賞之施也 

君卷冕立于阼夫人副褘立于東房夫人薦豆執校執醴授之執鐙尸酢夫人執柄夫人受尸執足夫婦相授受不相襲處酢必易爵明夫婦之別也 

凡為俎者以骨為主骨有貴賤殷人貴髀周人貴肩凡前貴於後俎者所以明祭之必有惠也是故貴者取貴骨賤者取賤骨貴者不重賤者不虛示均也惠均則政行政行則事成事成則功立功之所以立者不
可不知也俎者所以明惠之必均也善為政者如此故曰見政事之均焉 

凡賜爵昭為一穆為一昭與昭齒穆與穆齒凡群有司皆以齒此之謂長幼有序 

夫祭有畀煇胞翟閽者惠下之道也唯有德之君為能行此明足以見之仁足以與之畀之為言與也能以其餘畀其下者也煇者甲吏之賤者也胞者肉吏之賤者也翟者樂吏之賤者也閽者守門之賤者也
古者不使刑人守門此四守者吏之至賤者也尸又至尊以至尊既祭之末而不忘至賤而以其餘畀之是故明君在上則竟內之民無凍餒者矣此之謂上下之際 

凡祭有四時春祭曰礿夏祭曰禘秋祭曰嘗冬祭曰烝礿禘陽義也嘗烝陰義也禘者陽之盛也嘗者陰之盛也故曰莫重於禘嘗古者於禘也發爵賜服順陽義也於嘗也出田邑發秋政順陰義也故記曰嘗之
日發公室示賞也草艾則墨未發秋政則民弗敢艾草也故曰禘嘗之義大矣治國之本也不可不知也明其義者君也能其事者臣也不明其義君人不全不能其事為臣不全夫義者所以濟志也諸德之發也
是故其德盛者其志厚其志厚者其義章其義章者其祭也敬祭敬則竟內之子孫莫敢不敬矣是故君子之祭也必身親涖之有故則使人可也雖使人也君不失其義者君明其義故也其德薄者其志輕疑於
其義而求祭使之必敬也弗可得已祭而不敬何以為民父母矣 

夫鼎有銘銘者自名也自名以稱揚其先祖之美而明著之後世者也為先祖者莫不有美焉莫不有惡焉銘之義稱美而不稱惡此孝子孝孫之心也唯賢者能之銘者論譔其先祖之有德善功烈勳勞慶賞聲
名列於天下而酌之祭器自成其名焉以祀其先祖者也顯揚先祖所以崇孝也身比焉順也明示後世教也夫銘者壹稱而上下皆得焉耳矣是故君子之觀於銘也既美其所稱又美其所為為之者明足以見
之仁足以與之知足以利之可謂賢矣賢而勿伐可謂恭矣故衛孔悝之鼎銘曰六月丁亥公假于大廟公曰叔舅乃祖莊叔左右成公成公乃命莊叔隨難于漢陽即宮于宗周奔走無射啟右獻公獻公乃命成
叔纂乃祖服乃考文叔興舊耆欲作率慶士躬恤衛國其勤公家夙夜不解民咸曰休哉公曰叔舅予女銘若纂乃考服悝拜稽首曰對揚以辟之勤大命施于烝彝鼎此衛孔悝之鼎銘也古之君子論譔其先祖
之美而明著之後世者也以比其身以重其國家如此子孫之守宗廟社稷者其先祖無美而稱之是誣也有善而弗知不明也知而弗傳不仁也此三者君子之所恥也 

昔者周公旦有勳勞於天下周公既沒成王康王追念周公之所以勳勞者而欲尊魯故賜之以重祭外祭則郊社是也內祭則大嘗禘是也夫大嘗禘升歌清廟下而管象朱干玉戚以舞大武八佾以舞大夏
此天子之樂也康周公故以賜魯也子孫纂之至于今不廢所以明周公之德而又以重其國也 

經解 

孔子曰入其國其教可知也其為人也溫柔敦厚詩教也疏通知遠書教也廣博易良樂教也絜靜精微易教也恭儉莊敬禮教也屬辭比事春秋教也故詩之失愚書之失誣樂之失奢易之失賊禮之失煩春秋
之失亂其為人也溫柔敦厚而不愚則深於詩者也疏通知遠而不誣則深於書者也廣博易良而不奢則深於樂者也絜靜精微而不賊則深於易者也恭儉莊敬而不煩則深於禮者也屬辭比事而不亂則深
於春秋者也 

天子者與天地參故德配天地兼利萬物與日月並明明照四海而不遺微小其在朝廷則道仁聖禮義之序燕處則聽雅頌之音行步則有環佩之聲升車則有鸞和之音居處有禮進退有度百官得其宜萬事
得其序詩云淑人君子其儀不忒其儀不忒正是四國此之謂也發號出令而民說謂之和上下相親謂之仁民不求其所欲而得之謂之信除去天地之害謂之義義與信和與仁霸王之器也有治民之意而無
其器則不成 

禮之於正國也猶衡之於輕重也繩墨之於曲直也規矩之於方圜也故衡誠縣不可欺以輕重繩墨誠陳不可欺以曲直規矩誠設不可欺以方圜君子審禮不可誣以姦詐是故隆禮由禮謂之有方之士不隆
禮不由禮謂之無方之民敬讓之道也故以奉宗廟則敬以入朝廷則貴賤有位以處室家則父子親兄弟和以處鄉里則長幼有序孔子曰安上治民莫善於禮此之謂也 

故朝覲之禮所以明君臣之義也聘問之禮所以使諸侯相尊敬也喪祭之禮所以明臣子之恩也鄉飲酒之禮所以明長幼之序也昏姻之禮所以明男女之別也夫禮禁亂之所由生猶坊止水之所自來也
故以舊坊為無所用而壞之者必有水敗以舊禮為無所用而去之者必有亂患 

故昏姻之禮廢則夫婦之道苦而淫辟之罪多矣鄉飲酒之禮廢則長幼之序失而爭鬭之獄繁矣喪祭之禮廢則臣子之恩薄而倍死忘先者眾矣聘覲之禮廢則君臣之位失諸侯之行惡而倍畔侵陵之敗起
矣 

故禮之教化也微其止邪也於未形使人日徙善遠罪而不自知也是以先王隆之也易曰君子慎始差若豪氂繆以千里此之謂也 

哀公問 

哀公問於孔子曰大禮何如君子之言禮何其尊也孔子曰丘也小人不足以知禮君曰否吾子言之也孔子曰丘聞之民之所由生禮為大非禮無以節事天地之神也非禮無以辨君臣上下長幼之位也非禮
無以別男女父子兄弟之親昏姻疏數之交也君子以此之為尊敬然然後以其所能教百姓不廢其會節有成事然後治其雕鏤文章黼黻以嗣其順之然後言其喪筭備其鼎俎設其豕腊脩其宗廟歲時以敬
祭祀以序宗族即安其居節醜其衣服卑其宮室車不雕幾器不刻鏤食不貳味以與民同利昔之君子之行禮者如此公曰今之君子胡莫之行也孔子曰今之君子好實無厭淫德不倦荒怠敖慢固民是盡
午其眾以伐有道求得當欲不以其所昔之用民者由前今之用民者由後今之君子莫為禮也 

孔子侍坐於哀公哀公曰敢問人道誰為大孔子愀然作色而對曰君之及此言也百姓之德也固臣敢無辭而對人道政為大公曰敢問何謂為政孔子對曰政者正也君為正則百姓從政矣君之所為百姓之
所從也君所不為百姓何從公曰敢問為政如之何孔子對曰夫婦別父子親君臣嚴三者正則庶物從之矣公曰寡人雖無似也願聞所以行三言之道可得聞乎孔子對曰古之為政愛人為大所以治愛人
禮為大所以治禮敬為大敬之至矣大昏為大大昏至矣大昏既至冕而親迎親之也親之也者親之也是故君子興敬為親舍敬是遺親也弗愛不親弗敬不正愛與敬其政之本與公曰寡人願有言然冕而親
迎不已重乎孔子愀然作色而對曰合二姓之好以繼先聖之後以為天地宗廟社稷之主君何謂已重乎公曰寡人固不固焉得聞此言也寡人欲問不得其辭請少進孔子曰天地不合萬物不生大昏萬世之
嗣也君何謂已重焉孔子遂言曰內以治宗廟之禮足以配天地之神明出以治直言之禮足以立上下之敬物恥足以振之國恥足以興之為政先禮禮其政之本與孔子遂言曰昔三代明王之政必敬其妻子
也有道焉妻也者親之主也敢不敬與子也者親之後也敢不敬與君子無不敬也敬身為大身也者親之枝也敢不敬與不能敬其身是傷其親傷其親是傷其本傷其本枝從而亡三者百姓之象也身以及身
子以及子妃以及妃君行此三者則愾乎天下矣大王之道也如此國家順矣 

公曰敢問何謂敬身孔子對曰君子過言則民作辭過動則民作則君子言不過辭動不過則百姓不命而敬恭如是則能敬其身能敬其身則能成其親矣 

公曰敢問何謂成其親孔子對曰君子也者人之成名也百姓歸之名謂之君子之子是使其親為君子也是為成其親之名也已孔子遂言曰古之為政愛人為大不能愛人不能有其身不能有其身不能安土
不能安土不能樂天不能樂天不能成其身 

公曰敢問何謂成身孔子對曰不過乎物 

公曰敢問君子何貴乎天道也孔子對曰貴其不已也如日月東西相從而不已也是天道也不閉其久是天道也無為而物成是天道也已成而明是天道也 

公曰寡人憃愚冥煩子志之心也孔子蹴然辟席而對曰仁人不過乎物孝子不過乎物是故仁人之事親也如事天事天如事親是故孝子成身公曰寡人既聞此言也無如後罪何孔子對曰君之及此言也
是臣之福也 

仲尼燕居 

仲尼燕居子張子貢言游侍縱言至於禮子曰居女三人者吾語女禮使女以禮周流無不徧也子貢越席而對曰敢問何如子曰敬而不中禮謂之野恭而不中禮謂之給勇而不中禮謂之逆子曰給奪慈仁
子曰師爾過而商也不及子產猶眾人之母也能食之不能教也 

子貢越席而對曰敢問將何以為此中者也子曰禮乎禮夫禮所以制中也子貢退言游進曰敢問禮也者領惡而全好者與子曰然然則何如子曰郊社之義所以仁鬼神也 

嘗禘之禮所以仁昭穆也饋奠之禮所以仁死喪也射鄉之禮所以仁鄉黨也食饗之禮所以仁賓客也子曰明乎郊社之義嘗禘之禮治國其如指諸掌而已乎是故以之居處有禮故長幼辨也以之閨門之內
有禮故三族和也以之朝廷有禮故官爵序也以之田獵有禮故戎事閑也以之軍旅有禮故武功成也是故宮室得其度量鼎得其象味得其時樂得其節車得其式鬼神得其饗喪紀得其哀辨說得其黨官得
其體政事得其施加於身而錯於前凡眾之動得其宜子曰禮者何也即事之治也君子有其事必有其治治國而無禮譬猶瞽之無相與倀倀乎其何之譬如終夜有求於幽室之中非燭何見若無禮則手足無
所錯耳目無所加進退揖讓無所制是故以之居處長幼失其別閨門三族失其和朝廷官爵失其序田獵戎事失其策軍旅武功失其制宮室失其度量鼎失其象味失其時樂失其節車失其式鬼神失其饗
喪紀失其哀辨說失其黨官失其體政事失其施加於身而錯於前凡眾之動失其宜如此則無以祖洽於眾也子曰慎聽之女三人者吾語女禮猶有九焉大饗有四焉苟知此矣雖在畎畝之中事之聖人已 

兩君相見揖讓而入門入門而縣興揖讓而升堂升堂而樂闋下管象武夏籥序興陳其薦俎序其禮樂備其百官如此而后君子知仁焉行中規還中矩和鸞中采齊客出以雍徹以振羽是故君子無物而不在
禮矣入門而金作示情也升歌清廟示德也下而管象示事也是故古之君子不必親相與言也以禮樂相示而已子曰禮也者理也樂也者節也君子無理不動無節不作不能詩於禮繆不能樂於禮素薄於德
於禮虛子曰制度在禮文為在禮行之其在人乎子貢越席而對曰敢問夔其窮與子曰古之人與古之人也達於禮而不達於樂謂之素達於樂而不達於禮謂之偏夫夔達於樂而不達於禮是以傳於此名也
古之人也子張問政子曰師乎前吾語女乎君子明於禮樂舉而錯之而已 

子張復問子曰師爾以為必鋪几筵升降酌獻酬酢然後謂之禮乎爾以為必行綴兆興羽籥作鍾鼓然後謂之樂乎言而履之禮也行而樂之樂也君子力此二者以南面而立夫是以天下大平也諸侯朝萬物
服體而百官莫敢不承事矣禮之所興眾之所治也禮之所廢眾之所亂也目巧之室則有奧阼席則有上下車則有左右行則有隨立則有序古之義也室而無奧阼則亂於堂室也席而無上下則亂於席上也
車而無左右則亂於車也行而無隨則亂於塗也立而無序則亂於位也昔聖帝明王諸侯辨貴賤長幼遠近男女外內莫敢相踰越皆由此塗出也三子者既得聞此言也於夫子昭然若發矇矣 

孔子閒居 

孔子閒居子夏侍子夏曰敢問詩云凱弟君子民之父母何如斯可謂民之父母矣孔子曰夫民之父母乎必達於禮樂之原以致五至而行三無以橫於天下四方有敗必先知之此之謂民之父母矣子夏曰
民之父母既得而聞之矣敢問何謂五至孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉哀樂相生是故正明目而視之不可得而見也傾耳而聽之不可得而聞也
志氣塞乎天地此之謂五至 

子夏曰五至既得而聞之矣敢問何謂三無孔子曰無聲之樂無體之禮無服之喪此之謂三無子夏曰三無既得略而聞之矣敢問何詩近之孔子曰夙夜其命宥密無聲之樂也威儀逮逮不可選也無體之禮
也凡民有喪匍匐救之無服之喪也 

子夏曰言則大矣美矣盛矣言盡於此而已乎孔子曰何為其然也君子之服之也猶有五起焉子夏曰何如孔子曰無聲之樂氣志不違無體之禮威儀遲遲無服之喪內恕孔悲無聲之樂氣志既得無體之禮
威儀翼翼無服之喪施及四國無聲之樂氣志既從無體之禮上下和同無服之喪以畜萬邦無聲之樂日聞四方無體之禮日就月將無服之喪純德孔明無聲之樂氣志既起無體之禮施及四海無服之喪施
于孫子 

子夏曰三王之德參於天地敢問何如斯可謂參於天地矣孔子曰奉三無私以勞天下子夏曰敢問何謂三無私孔子曰天無私覆地無私載日月無私照奉斯三者以勞天下此之謂三無私其在詩曰帝命不
違至于湯齊湯降不遲聖敬日齊昭假遲遲上帝是祗帝命式于九圍是湯之德也 

天有四時春秋冬夏風雨霜露無非教也地載神氣神氣風霆風霆流形庶物露生無非教也 

清明在躬氣志如神嗜欲將至有開必先天降時雨山川出雲其在詩曰嵩高惟嶽峻極于天惟嶽降神生甫及申惟申及甫惟周之翰四國于蕃四方于宣此文武之德也 

三代之王也必先令聞詩云明明天子令聞不已三代之德也弛其文德協此四國大王之德也子夏蹶然而起負牆而立曰弟子敢不承乎 

坊記 

子言之君子之道辟則坊與坊民之所不足者也大為之坊民猶踰之故君子禮以坊德刑以坊淫命以坊欲 

子云小人貧斯約富斯驕約斯盜驕斯亂禮者因人之情而為之節文以為民坊者也故聖人之制富貴也使民富不足以驕貧不至於約貴不慊於上故亂益亡 

子云貧而好樂富而好禮眾而以寧者天下其幾矣詩云民之貪亂寧為荼毒故制國不過千乘都城不過百雉家富不過百乘以此坊民諸侯猶有畔者 

子云夫禮者所以章疑別微以為民坊者也故貴賤有等衣服有別朝廷有位則民有所讓子云天無二日土無二王家無二主尊無二上示民有君臣之別也春秋不稱楚越之王喪禮君不稱天大夫不稱君
恐民之惑也詩云相彼盍旦尚猶患之子云君不與同姓同車與異姓同車不同服示民不嫌也以此坊民民猶得同姓以弒其君 

子云君子辭貴不辭賤辭富不辭貧則亂益亡故君子與其使食浮於人也寧使人浮於食子云觴酒豆肉讓而受惡民猶犯齒衽席之上讓而坐下民猶犯貴朝廷之位讓而就賤民猶犯君詩云民之無良相怨
一方受爵不讓至于己斯亡子云君子貴人而賤己先人而後己則民作讓故稱人之君曰君自稱其君曰寡君子云利祿先死者而後生者則民不偝先亡者而後存者則民可以託詩云先君之思以畜寡人
以此坊民民猶偝死而號無告 

子云有國家者貴人而賤祿則民興讓尚技而賤車則民興藝故君子約言小人先言 

子云上酌民言則下天上施上不酌民言則犯也下不天上施則亂也故君子信讓以涖百姓則民之報禮重詩云先民有言詢于芻蕘 

子云善則稱人過則稱己則民不爭善則稱人過則稱己則怨益亡詩云爾卜爾筮履無咎言子云善則稱人過則稱己則民讓善詩云考卜惟王度是鎬京惟龜正之武王成之子云善則稱君過則稱己則民作
忠君陳曰爾有嘉謀嘉猷入告爾君于內女乃順之于外曰此謀此猷惟我君之德於乎是惟良顯哉子云善則稱親過則稱己則民作孝大誓曰予克紂非予武惟朕文考無罪紂克予非朕文考有罪惟予小子
無良 

子云君子弛其親之過而敬其美論語曰三年無改於父之道可謂孝矣高宗云三年其惟不言言乃讙子云從命不怠微諫不倦勞而不怨可謂孝矣詩云孝子不匱子云睦於父母之黨可謂孝矣故君子因睦
以合族詩云此令兄弟綽綽有裕不令兄弟交相為瘉子云於父之執可以乘其車不可以衣其衣君子以廣孝也子云小人皆能養其親君子不敬何以辨子云父子不同位以厚敬也書云厥辟不辟忝厥祖
子云父母在不稱老言孝不言慈閨門之內戲而不歎君子以此坊民民猶有薄於孝而厚於慈子云長民者朝廷敬老則民作孝子云祭祀之有尸也宗廟之主也示民有事也脩宗廟敬祀事教民追孝也以此
坊民民猶忘其親 

子云敬則用祭器故君子不以菲廢禮不以美沒禮故食禮主人親饋則客祭主人不親饋則客不祭故君子苟無禮雖美不食焉易曰東鄰殺牛不如西鄰之禴祭寔受其福詩云既醉以酒既飽以德以此示民
民猶爭利而忘義 

子云七日戒三日齊承一人焉以為尸過之者趨走以教敬也醴酒在室醍酒在堂澄酒在下示民不淫也尸飲三眾賓飲一示民有上下也因其酒肉聚其宗族以教民睦也故堂上觀乎室堂下觀乎上詩云
禮儀卒度笑語卒獲 

子云賓禮每進以讓喪禮每加以遠浴於中霤飯於牖下小斂於戶內大斂於阼殯於客位祖於庭葬於墓所以示遠也殷人弔於壙周人弔於家示民不偝也子云死民之卒事也吾從周以此坊民諸侯猶有薨
而不葬者 

子云升自客階受弔於賓位教民追孝也未沒喪不稱君示民不爭也故魯春秋記晉喪曰殺其君之子奚齊及其君卓以此坊民子猶有弒其父者 

子云孝以事君弟以事長示民不貳也故君子有君不謀仕唯卜之日稱二君喪父三年喪君三年示民不疑也父母在不敢有其身不敢私其財示民有上下也故天子四海之內無客禮莫敢為主焉故君適其
臣升自阼階即位於堂示民不敢有其室也父母在饋獻不及車馬示民不敢專也以此坊民民猶忘其親而貳其君 

子云禮之先幣帛也欲民之先事而後祿也先財而後禮則民利無辭而行情則民爭故君子於有饋者弗能見則不視其饋易曰不耕穫不菑畬凶以此坊民民猶貴祿而賤行 

子云君子不盡利以遺民詩云彼有遺秉此有不斂穧伊寡婦之利故君子仕則不稼田則不漁食時不力珍大夫不坐羊士不坐犬詩云采葑采菲無以下體德音莫違及爾同死以此坊民民猶忘義而爭利
以亡其身 

子云夫禮坊民所淫章民之別使民無嫌以為民紀者也故男女無媒不交無幣不相見恐男女之無別也以此坊民民猶有自獻其身詩云伐柯如之何匪斧不克取妻如之何匪媒不得蓺麻如之何橫從其畝
取妻如之何必告父母 

子云取妻不取同姓以厚別也故買妾不知其姓則卜之以此坊民魯春秋猶去夫人之姓曰吳其死曰孟子卒 

子云禮非祭男女不交爵以此坊民陽侯猶殺繆侯而竊其夫人故大饗廢夫人之禮 

子云寡婦之子不有見焉則弗友也君子以辟遠也故朋友之交主人不在不有大故則不入其門以此坊民民猶以色厚於德子云好德如好色諸侯不下漁色故君子遠色以為民紀故男女授受不親御婦人
則進左手姑姊妹女子子已嫁而反男子不與同席而坐寡婦不夜哭婦人疾問之不問其疾以此坊民民猶淫泆而亂於族 

子云昏禮壻親迎見於舅姑舅姑承子以授壻恐事之違也以此坊民婦猶有不至者 

表記 

子言之歸乎君子隱而顯不矜而莊不厲而威不言而信 

子曰君子不失足於人不失色於人不失口於人是故君子貌足畏也色足憚也言足信也甫刑曰敬忌而罔有擇言在躬 

子曰裼襲之不相因也欲民之毋相瀆也子曰祭極敬不繼之以樂朝極辨不繼之以倦 

子曰君子慎以辟禍篤以不揜恭以遠恥 

子曰君子莊敬日強安肆日偷君子不以一日使其躬儳焉如不終日子曰齊戒以事鬼神擇日月以見君恐民之不敬也子曰狎侮死焉而不畏也 

子曰無辭不相接也無禮不相見也欲民之毋相褻也易曰初筮告再三瀆瀆則不告 

子言之仁者天下之表也義者天下之制也報者天下之利也子曰以德報德則民有所勸以怨報怨則民有所懲詩曰無言不讎無德不報大甲曰民非后無能胥以寧后非民無以辟四方子曰以德報怨則寬
身之仁也以怨報德則刑戮之民也子曰無欲而好仁者無畏而惡不仁者天下一人而已矣是故君子議道自己而置法以民子曰仁有三與仁同功而異情與仁同功其仁未可知也與仁同過然後其仁可知
也仁者安仁知者利仁畏罪者強仁仁者右也道者左也仁者人也道者義也厚於仁者薄於義親而不尊厚於義者薄於仁尊而不親道有至義有考至道以王義道以霸考道以為無失 

子言之仁有數義有長短小大中心憯怛愛人之仁也率法而強之資仁者也詩云豐水有芑武王豈不仕詒厥孫謀以燕翼子武王烝哉數世之仁也國風曰我今不閱皇恤我後終身之仁也 

子曰仁之為器重其為道遠舉者莫能勝也行者莫能致也取數多者仁也夫勉於仁者不亦難乎是故君子以義度人則難為人以人望人則賢者可知已矣子曰中心安仁者天下一人而已矣大雅曰德輶如
毛民鮮克舉之我儀圖之惟仲山甫舉之愛莫助之小雅曰高山仰止景行行止子曰詩之好仁如此鄉道而行中道而廢忘身之老也不知年數之不足也俛焉日有孳孳斃而后已子曰仁之難成久矣人人失
其所好故仁者之過易辭也子曰恭近禮儉近仁信近情敬讓以行此雖有過其不甚矣夫恭寡過情可信儉易容也以此失之者不亦鮮乎詩曰溫溫恭人惟德之基子曰仁之難成久矣惟君子能之是故君子
不以其所能者病人不以人之所不能者愧人是故聖人之制行也不制以己使民有所勸勉愧恥以行其言禮以節之信以結之容貌以文之衣服以移之朋友以極之欲民之有壹也小雅曰不愧于人不畏于
天是故君子服其服則文以君子之容有其容則文以君子之辭遂其辭則實以君子之德是故君子恥服其服而無其容恥有其容而無其辭恥有其辭而無其德恥有其德而無其行是故君子衰絰則有哀色
端冕則有敬色甲冑則有不可辱之色詩云惟鵜在梁不濡其翼彼記之子不稱其服 

子言之君子之所謂義者貴賤皆有事於天下天子親耕粢盛秬鬯以事上帝故諸侯勤以輔事於天子子曰下之事上也雖有庇民之大德不敢有君民之心仁之厚也是故君子恭儉以求役仁信讓以求役禮
不自尚其事不自尊其身儉於位而寡於欲讓於賢卑己而尊人小心而畏義求以事君得之自是不得自是以聽天命詩云莫莫葛藟施于條枚凱弟君子求福不回其舜禹文王周公之謂與有君民之大德
有事君之小心詩云惟此文王小心翼翼昭事上帝聿懷多福厥德不回以受方國子曰先王謚以尊名節以壹惠恥名之浮於行也是故君子不自大其事不自尚其功以求處情過行弗率以求處厚彰人之善
而美人之功以求下賢是故君子雖自卑而民敬尊之子曰后稷天下之為烈也豈一手一足哉唯欲行之浮於名也故自謂便人 

子言之君子之所謂仁者其難乎詩云凱弟君子民之父母凱以強教之弟以說安之樂而毋荒有禮而親威莊而安孝慈而敬使民有父之尊有母之親如此而后可以為民父母矣非至德其孰能如此乎今父
之親子也親賢而下無能母之親子也賢則親之無能則憐之母親而不尊父尊而不親水之於民也親而不尊火尊而不親土之於民也親而不尊天尊而不親命之於民也親而不尊鬼尊而不親 

子曰夏道尊命事鬼敬神而遠之近人而忠焉先祿而後威先賞而後罰親而不尊其民之敝憃而愚喬而野朴而不文 

殷人尊神率民以事神先鬼而後禮先罰而後賞尊而不親其民之敝蕩而不靜勝而無恥周人尊禮尚施事鬼敬神而遠之近人而忠焉其賞罰用爵列親而不尊其民之敝利而巧文而不慚賊而蔽 

子曰夏道未瀆辭不求備不大望於民民未厭其親殷人未瀆禮而求備於民周人強民未瀆神而賞爵刑罰窮矣 

子曰虞夏之道寡怨於民殷周之道不勝其敝子曰虞夏之質殷周之文至矣虞夏之文不勝其質殷周之質不勝其文子言之曰後世雖有作者虞帝弗可及也已矣君天下生無私死不厚其子子民如父母
有憯怛之愛有忠利之教親而尊安而敬威而愛富而有禮惠而能散其君子尊仁畏義恥費輕實忠而不犯義而順文而靜寬而有辨甫刑曰德威惟威德明惟明非虞帝其孰能如此乎 

子言之事君先資其言拜自獻其身以成其信是故君有責於其臣臣有死於其言故其受祿不誣其受罪益寡 

子曰事君大言入則望大利小言入則望小利故君子不以小言受大祿不以大言受小祿易曰不家食吉 

子曰事君不下達不尚辭非其人弗自小雅曰靖共爾位正直是與神之聽之式穀以女 

子曰事君遠而諫則讇也近而不諫則尸利也子曰邇臣守和宰正百官大臣慮四方子曰事君欲諫不欲陳詩云心乎愛矣瑕不謂矣中心藏之何日忘之 

子曰事君難進而易退則位有序易進而難退則亂也故君子三揖而進一辭而退以遠亂也子曰事君三違而不出竟則利祿也人雖曰不要吾弗信也子曰事君慎始而敬終子曰事君可貴可賤可富可貧
可生可殺而不可使為亂 

子曰事君軍旅不辟難朝廷不辭賤處其位而不履其事則亂也故君使其臣得志則慎慮而從之否則孰慮而從之終事而退臣之厚也易曰不事王侯高尚其事 

子曰唯天子受命于天士受命于君故君命順則臣有順命君命逆則臣有逆命詩曰鵲之姜姜鶉之賁賁人之無良我以為君 

子曰君子不以辭盡人故天下有道則行有枝葉天下無道則辭有枝葉是故君子於有喪者之側不能賻焉則不問其所費於有病者之側不能饋焉則不問其所欲有客不能館則不問其所舍故君子之接如
水小人之接如醴君子淡以成小人甘以壞小雅曰盜言孔甘亂是用餤 

子曰君子不以口譽人則民作忠故君子問人之寒則衣之問人之飢則食之稱人之美則爵之國風曰心之憂矣於我歸說 

子曰口惠而實不至怨菑及其身是故君子與其有諾責也寧有已怨國風曰言笑晏晏信誓旦旦不思其反反是不思亦已焉哉 

子曰君子不以色親人情疏而貌親在小人則穿窬之盜也與子曰情欲信辭欲巧 

子言之昔三代明王皆事天地之神明無非卜筮之用不敢以其私褻事上帝是故不犯日月不違卜筮卜筮不相襲也大事有時日小事無時日有筮外事用剛日內事用柔日不違龜筮子曰牲牷禮樂齊盛是
以無害乎鬼神無怨乎百姓 

子曰后稷之祀易富也其辭恭其欲儉其祿及子孫詩曰后稷兆祀庶無罪悔以迄于今 

子曰大人之器威敬天子無筮諸侯有守筮天子道以筮諸侯非其國不以筮卜宅寢室天子不卜處大廟子曰君子敬則用祭器是以不廢日月不違龜筮以敬事其君長是以上不瀆於民下不褻於上 

緇衣 

子言之曰為上易事也為下易知也則刑不煩矣 

子曰好賢如緇衣惡惡如巷伯則爵不瀆而民作愿刑不試而民咸服大雅曰儀刑文王萬國作孚 

子曰夫民教之以德齊之以禮則民有格心教之以政齊之以刑則民有遯心故君民者子以愛之則民親之信以結之則民不倍恭以涖之則民有孫心甫刑曰苗民匪用命制以刑惟作五虐之刑曰法是以民
有惡德而遂絕其世也 

子曰下之事上也不從其所令從其所行上好是物下必有甚者矣故上之所好惡不可不慎也是民之表也 

子曰禹立三年百姓以仁遂焉豈必盡仁詩云赫赫師尹民具爾瞻甫刑曰一人有慶兆民賴之大雅曰成王之孚下土之式 

子曰上好仁則下之為仁爭先人故長民者章志貞教尊仁以子愛百姓民致行己以說其上矣詩云有梏德行四國順之 

子曰王言如絲其出如綸王言如綸其出如綍故大人不倡游言可言也不可行君子弗言也可行也不可言君子弗行也則民言不危行而行不危言矣詩云淑慎爾止不諐于儀 

子曰君子道人以言而禁人以行故言必慮其所終而行必稽其所敝則民謹於言而慎於行詩云慎爾出話敬爾威儀大雅曰穆穆文王於緝熙敬止 

子曰長民者衣服不貣從容有常以齊其民則民德壹詩云彼都人士狐裘黃黃其容不改出言有章行歸于周萬民所望 

子曰為上可望而知也為下可述而志也則君不疑於其臣而臣不惑於其君矣尹吉曰惟尹躬及湯咸有壹德詩云淑人君子其儀不忒 

子曰有國者章義𤺺惡以示民厚則民情不貳詩云靖共爾位好是正直 

子曰上人疑則百姓惑下難知則君長勞故君民者章好以示民俗慎惡以御民之淫則民不惑矣臣儀行不重辭不援其所不及不煩其所不知則君不勞矣詩云上帝板板下民卒𤺺小雅曰匪其止共惟王之
邛 

子曰政之不行也教之不成也爵祿不足勸也刑罰不足恥也故上不可以褻刑而輕爵康誥曰敬明乃罰甫刑曰播刑之不迪 

子曰大臣不親百姓不寧則忠敬不足而富貴已過也大臣不治而邇臣比矣故大臣不可不敬也是民之表也邇臣不可不慎也是民之道也君毋以小謀大毋以遠言近毋以內圖外則大臣不怨邇臣不疾
而遠臣不蔽矣葉公之顧命曰毋以小謀敗大作毋以嬖御人疾莊后毋以嬖御士疾莊士大夫卿士子曰大人不親其所賢而信其所賤民是以親失而教是以煩詩云彼求我則如不我得執我仇仇亦不我力
君陳曰未見聖若己弗克見既見聖亦不克由聖 

子曰小人溺於水君子溺於口大人溺於民皆在其所褻也夫水近於人而溺人德易狎而難親也易以溺人口費而煩易出難悔易以溺人夫民閉於人而有鄙心可敬不可慢易以溺人故君子不可以不慎也
大甲曰毋越厥命以自覆也若虞機張往省括于厥度則釋兌命曰惟口起羞惟甲冑起兵惟衣裳在笥惟干戈省厥躬大甲曰天作孽可違也自作孽不可以逭尹吉曰惟尹躬天見于西邑夏自周有終相亦惟
終 

子曰民以君為心君以民為體心莊則體舒心肅則容敬心好之身必安之君好之民必欲之心以體全亦以體傷君以民存亦以民亡詩云昔吾有先正其言明且清國家以寧都邑以成庶民以生誰能秉國成
不自為正卒勞百姓君雅曰夏日暑雨小民惟曰怨資冬祁寒小民亦惟曰怨 

子曰下之事上也身不正言不信則義不壹行無類也子曰言有物而行有格也是以生則不可奪志死則不可奪名故君子多聞質而守之多志質而親之精知略而行之君陳曰出入自爾師虞庶言同詩云
淑人君子其儀一也 

子曰唯君子能好其正小人毒其正故君子之朋友有鄉其惡有方是故邇者不惑而遠者不疑也詩云君子好仇 

子曰輕絕貧賤而重絕富貴則好賢不堅而惡惡不著也人雖曰不利吾不信也詩云朋友攸攝攝以威儀 

子曰私惠不歸德君子不自留焉詩云人之好我示我周行 

子曰苟有車必見其軾苟有衣必見其敝人苟或言之必聞其聲苟或行之必見其成葛覃曰服之無射 

子曰言從而行之則言不可飾也行從而言之則行不可飾也故君子寡言而行以成其信則民不得大其美而小其惡詩云白圭之玷尚可磨也斯言之玷不可為也小雅曰允也君子展也大成君奭曰昔在上
帝周田觀文王之德其集大命于厥躬 

子曰南人有言曰人而無恆不可以為卜筮古之遺言與龜筮猶不能知也而況於人乎詩云我龜既厭不我告猶兌命曰爵無及惡德民立而正事純而祭祀是為不敬事煩則亂事神則難易曰不恆其德或承
之羞恆其德偵婦人吉夫子凶 

奔喪 

奔喪之禮始聞親喪以哭荅使者盡哀問故又哭盡哀 

遂行日行百里不以夜行唯父母之喪見星而行見星而舍若未得行則成服而后行過國至竟哭盡哀而止哭辟市朝望其國竟哭至於家入門左升自西階殯東西面坐哭盡哀括髮袒降堂東即位西鄉哭
成踊襲絰于序東絞帶反位拜賓成踊送賓反位有賓後至者則拜之成踊送賓皆如初眾主人兄弟皆出門出門哭止闔門相者告就次於又哭括髮袒成踊於三哭猶括髮袒成踊三日成服拜賓送賓皆如初
 

奔喪者非主人則主人為之拜賓送賓奔喪者自齊衰以下入門左中庭北面哭盡哀免麻于序東即位袒與主人哭成踊於又哭三哭皆免袒有賓則主人拜賓送賓丈夫婦人之待之也皆如朝夕哭位無變也
 

奔母之喪西面哭盡哀括髮袒降堂東即位西鄉哭成踊襲免絰于序東拜賓送賓皆如奔父之禮於又哭不括髮 

婦人奔喪升自東階殯東西面坐哭盡哀東髽即位與主人拾踊 

奔喪者不及殯先之墓北面坐哭盡哀主人之待之也即位於墓左婦人墓右成踊盡哀括髮東即主人位絰絞帶哭成踊拜賓反位成踊相者告事畢遂冠歸入門左北面哭盡哀括髮袒成踊東即位拜賓成踊
賓出主人拜送有賓後至者則拜之成踊送賓如初眾主人兄弟皆出門出門哭止相者告就次於又哭括髮成踊於三哭猶括髮成踊三日成服於五哭相者告事畢為母所以異於父者壹括髮其餘免以終事
他如奔父之禮 

齊衰以下不及殯先之墓西面哭盡哀免麻于東方即位與主人哭成踊襲有賓則主人拜賓送賓賓有後至者拜之如初相者告事畢遂冠歸入門左北面哭盡哀免袒成踊東即位拜賓成踊賓出主人拜送
於又哭免袒成踊於三哭猶免袒成踊三日成服於五哭相者告事畢 

聞喪不得奔喪哭盡哀問故又哭盡哀乃為位括髮袒成踊襲絰絞帶即位拜賓反位成踊賓出主人拜送于門外反位若有賓後至者拜之成踊送賓如初於又哭括髮袒成踊於三哭猶括髮袒成踊三日成服
於五哭拜賓送賓如初 

若除喪而后歸則之墓哭成踊東括髮袒絰拜賓成踊送賓反位又哭盡哀遂除於家不哭主人之待之也無變於服與之哭不踊 

自齊衰以下所以異者免麻 

凡為位非親喪齊衰以下皆即位哭盡哀而東免絰即位袒成踊襲拜賓反位哭成踊送賓反位相者告就次三日五哭卒主人出送賓眾主人兄弟皆出門哭止相者告事畢成服拜賓若所為位家遠則成服而
往 

齊衰望鄉而哭大功望門而哭小功至門而哭緦麻即位而哭 

哭父之黨於廟母妻之黨於寢師於廟門外朋友於寢門外所識於野張帷凡為位不奠哭天子九諸侯七卿大夫五士三大夫哭諸侯不敢拜賓諸臣在他國為位而哭不敢拜賓與諸侯為兄弟亦為位而哭
凡為位者壹袒 

所識者弔先哭于家而後之墓皆為之成踊從主人北面而踊凡喪父在父為主父沒兄弟同居各主其喪親同長者主之不同親者主之 

聞遠兄弟之喪既除喪而后聞喪免袒成踊拜賓則尚左手 

無服而為位者唯嫂叔及婦人降而無服者麻 

凡奔喪有大夫至袒拜之成踊而后襲於士襲而后拜之 

問喪 

親始死雞斯徒跣扱上衽交手哭惻怛之心痛疾之意傷腎乾肝焦肺水漿不入口三日不舉火故鄰里為之糜粥以飲食之夫悲哀在中故形變於外也痛疾在心故口不甘味身不安美也三日而斂在床曰尸
在棺曰柩動尸舉柩哭踊無數惻怛之心痛疾之意悲哀志懣氣盛故袒而踊之所以動體安心下氣也婦人不宜袒故發胸擊心爵踊殷殷田田如壞牆然悲哀痛疾之至也故曰辟踊哭泣哀以送之送形而往
迎精而反也其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而無所得之也入門而弗見也上堂又弗見也入室又弗見也亡矣喪矣不可復見
已矣故哭泣辟踊盡哀而止矣心悵焉愴焉惚焉愾焉心絕志悲而已矣祭之宗廟以鬼饗之徼幸復反也成壙而歸不敢入處室居於倚廬哀親之在外也寢苫枕塊哀親之在土也故哭泣無時服勤三年思慕
之心孝子之志也人情之實也或問曰死三日而后斂者何也曰孝子親死悲哀志懣故匍匐而哭之若將復生然安可得奪而斂之也故曰三日而后斂者以俟其生也三日而不生亦不生矣孝子之心亦益衰
矣家室之計衣服之具亦可以成矣親戚之遠者亦可以至矣是故聖人為之斷決以三日為之禮制也或問曰冠者不肉袒何也曰冠至尊也不居肉袒之體也故為之免以代之也然則禿者不免傴者不袒
跛者不踊非不悲也身有錮疾不可以備禮也故曰喪禮唯哀為主矣女子哭泣悲哀擊胸傷心男子哭泣悲哀稽顙觸地無容哀之至也或問曰免者以何為也曰不冠者之所服也禮曰童子不緦唯當室緦
緦者其免也當室則免而杖矣或問曰杖者何也曰竹桐一也故為父苴杖苴杖竹也為母削杖削杖桐也或問曰杖者以何為也曰孝子喪親哭泣無數服勤三年身病體羸以杖扶病也則父在不敢杖矣尊者
在故也堂上不杖辟尊者之處也堂上不趨示不遽也此孝子之志也人情之實也禮義之經也非從天降也非從地出也人情而已矣 

服問 

傳曰有從輕而重公子之妻為其皇姑有從重而輕為妻之父母有從無服而有服公子之妻為公子之外兄弟有從有服而無服公子為其妻之父母傳曰母出則為繼母之黨服母死則為其母之黨服為其母
之黨服則不為繼母之黨服三年之喪既練矣有期之喪既葬矣則帶其故葛帶絰期之絰服其功衰有大功之喪亦如之小功無變也麻之有本者變三年之葛既練遇麻斷本者於免絰之既免去絰每可以絰
必絰既絰則去之小功不易喪之練冠如免則絰其緦小功之絰因其初葛帶緦之麻不變小功之葛小功之麻不變大功之葛以有本為稅殤長中變三年之葛終殤之月筭而反三年之葛是非重麻為其無卒
哭之稅下殤則否君為天子三年夫人如外宗之為君也世子不為天子服君所主夫人妻大子適婦大夫之適子為君夫人大子如士服君之母非夫人則群臣無服唯近臣及僕驂乘從服唯君所服服也公為
卿大夫錫衰以居出亦如之當事則弁絰大夫相為亦然為其妻往則服之出則否凡見人無免絰雖朝於君無免絰唯公門有稅齊衰傳曰君子不奪人之喪亦不可奪喪也傳曰罪多而刑五喪多而服五上附
下附列也 

間傳 

斬衰何以服苴苴惡貌也所以首其內而見諸外也斬衰貌若苴齊衰貌若枲大功貌若止小功緦麻容貌可也此哀之發於容體者也斬衰之哭若往而不反齊衰之哭若往而反大功之哭三曲而偯小功緦麻
哀容可也此哀之發於聲音者也斬衰唯而不對齊衰對而不言大功言而不議小功緦麻議而不及樂此哀之發於言語者也斬衰三日不食齊衰二日不食大功三不食小功緦麻再不食士與斂焉則壹不食
故父母之喪既殯食粥朝一溢米莫一溢米齊衰之喪疏食水飲不食菜果大功之喪不食醯醬小功緦麻不飲醴酒此哀之發於飲食者也父母之喪既虞卒哭疏食水飲不食菜果期而小祥食菜果又期而大
祥有醯醬中月而禫禫而飲醴酒始飲酒者先飲醴酒始食肉者先食乾肉父母之喪居倚廬寢苫枕塊不說絰帶齊衰之喪居堊室芐翦不納大功之喪寢有席小功緦麻床可也此哀之發於居處者也父母之
喪既虞卒哭柱楣翦屏芐翦不納期而小祥居堊室寢有席又期而大祥居復寢中月而禫禫而床斬衰三升齊衰四升五升六升大功七升八升九升小功十升十一升十二升緦麻十五升去其半有事其縷
無事其布曰緦此哀之發於衣服者也斬衰三升既虞卒哭受以成布六升冠七升為母疏衰四升受以成布七升冠八升去麻服葛葛帶三重期而小祥練冠縓緣要絰不除男子除乎首婦人除乎帶男子何為
除乎首也婦人何為除乎帶也男子重首婦人重帶除服者先重者易服者易輕者又期而大祥素縞麻衣中月而禫禫而纖無所不佩易服者何為易輕者也斬衰之喪既虞卒哭遭齊衰之喪輕者包重者特
既練遭大功之喪麻葛重 

齊衰之喪既虞卒哭遭大功之喪麻葛兼服之 

斬衰之葛與齊衰之麻同齊衰之葛與大功之麻同大功之葛與小功之麻同小功之葛與緦之麻同麻同則兼服之兼服之服重者則易輕者也 

三年問 

三年之喪何也曰稱情而立文因以飾群別親疏貴賤之節而不可損益也故曰無易之道也創鉅者其日久痛甚者其愈遲三年者稱情而立文所以為至痛極也斬衰苴杖居倚廬食粥寢苫枕塊所以為至痛
飾也三年之喪二十五月而畢哀痛未盡思慕未忘然而服以是斷之者豈不送死有已復生有節也哉 

凡生天地之間者有血氣之屬必有知有知之屬莫不知愛其類今是大鳥獸則失喪其群匹越月踰時焉則必反巡過其故鄉翔回焉鳴號焉蹢躅焉踟躕焉然後乃能去之小者至於燕雀猶有啁噍之頃焉
然後乃能去之故有血氣之屬者莫知於人故人於其親也至死不窮 

將由夫患邪淫之人與則彼朝死而夕忘之然而從之則是曾鳥獸之不若也夫焉能相與群居而不亂乎 

將由夫脩飾之君子與則三年之喪二十五月而畢若駟之過隙然而遂之則是無窮也 

故先王焉為之立中制節壹使足以成文理則釋之矣 

然則何以至期也曰至親以期斷是何也曰天地則已易矣四時則已變矣其在天地之中者莫不更始焉以是象之也 

然則何以三年也曰加隆焉爾也焉使倍之故再期也 

由九月以下何也曰焉使弗及也故三年以為隆緦小功以為殺期九月以為間上取象於天下取法於地中取則於人人之所以群居和壹之理盡矣故三年之喪人道之至文者也夫是之謂至隆是百王之所
同古今之所壹也未有知其所由來者也孔子曰子生三年然後免於父母之懷夫三年之喪天下之達喪也 

深衣 

古者深衣蓋有制度以應規矩繩權衡短毋見膚長毋被土續衽鉤邊要縫半下袼之高下可以運肘袂之長短反詘之及肘帶下毋厭髀上毋厭脅當無骨者制十有二幅以應十有二月袂圜以應規曲袷如矩
以應方負繩及踝以應直下齊如權衡以應平故規者行舉手以為容負繩抱方者以直其政方其義也故易曰坤六二之動直以方也下齊如權衡者以安志而平心也五法已施故聖人服之故規矩取其無私
繩取其直權衡取其平故先王貴之故可以為文可以為武可以擯相可以治軍旅完且弗費善衣之次也具父母大父母衣純以繢具父母衣純以青如孤子衣純以素純袂緣純邊廣各寸半 

投壺 

投壺之禮主人奉矢司射奉中使人執壺主人請曰某有枉矢哨壺請以樂賓賓曰子有旨酒嘉肴某既賜矣又重以樂敢辭主人曰枉矢哨壺不足辭也敢固以請賓曰某既賜矣又重以樂敢固辭主人曰枉矢
哨壺不足辭也敢固以請賓曰某固辭不得命敢不敬從 

賓再拜受主人般還曰辟主人阼階上拜送賓盤還曰辟 

已拜受矢進即兩楹間退反位揖賓就筵 

司射進度壺間以二矢半反位設中東面執八筭興 

請賓曰順投為入比投不釋勝飲不勝者正爵既行請為勝者立馬一馬從二馬三馬既立請慶多馬請主人亦如之 

命弦者曰請奏貍首間若一大師曰諾 

左右告矢具請拾投有入者則司射坐而釋一筭焉賓黨於右主黨於左 

卒投司射執筭曰左右卒投請數二筭為純一純以取一筭為奇遂以奇筭告曰某賢於某若干純奇則曰奇均則曰左右鈞 

命酌曰請行觴酌者曰諾當飲者皆跪奉觴曰賜灌勝者跪曰敬養 

正爵既行請立馬馬各直其筭一馬從二馬以慶慶禮曰三馬既備請慶多馬賓主皆曰諾正爵既行請徹馬 

筭多少視其坐籌室中五扶堂上七扶庭中九扶筭長尺二寸壺頸脩七寸腹脩五寸口徑二寸半容斗五升壺中實小豆焉為其矢之躍而出也壺去席二矢半矢以柘若棘毋去其皮 

魯令弟子辭曰毋幠毋敖毋偝立毋踰言偝立踰言有常爵薛令弟子辭曰毋幠毋敖毋偝立毋踰言若是者浮 

鼓○□○○□□○□○○□半○□○□○○○□□○□○魯鼓○□○○○□□○□○○□□○□○○□□○半○□○○○□□○薛鼓取半以下為投壺禮盡用之為射禮司射庭長及冠士立者
皆屬賓黨樂人及使者童子皆屬主黨魯鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○ 

儒行 

魯哀公問於孔子曰夫子之服其儒服與孔子對曰丘少居魯衣逢掖之衣長居宋冠章甫之冠丘聞之也君子之學也博其服也鄉丘不知儒服哀公曰敢問儒行孔子對曰遽數之不能終其物悉數之乃留
更僕未可終也哀公命席孔子侍曰儒有席上之珍以待聘夙夜強學以待問懷忠信以待舉力行以待取其自立有如此者儒有衣冠中動作慎其大讓如慢小讓如偽大則如威小則如愧其難進而易退也
粥粥若無能也其容貌有如此者儒有居處齊難其坐起恭敬言必先信行必中正道塗不爭險易之利冬夏不爭陰陽之和愛其死以有待也養其身以有為也其備豫有如此者儒有不寶金玉而忠信以為寶
不祈土地立義以為土地不祈多積多文以為富難得而易祿也易祿而難畜也非時不見不亦難得乎非義不合不亦難畜乎先勞而後祿不亦易祿乎其近人有如此者儒有委之以貨財淹之以樂好見利不
虧其義劫之以眾沮之以兵見死不更其守鷙蟲攫搏不程其勇引重鼎不程其力往者不悔來者不豫過言不再流言不極不斷其威不習其謀其特立有如此者 

儒有可親而不可劫也可近而不可迫也可殺而不可辱也其居處不淫其飲食不溽其過失可微辨而不可面數也其剛毅有如此者 

儒有忠信以為甲冑禮義以為干櫓戴仁而行抱義而處雖有暴政不更其所其自立有如此者 

儒有一畝之宮環堵之室篳門圭窬蓬戶甕牖易衣而出并日而食上荅之不敢以疑上不荅不敢以諂其仕有如此者 

儒有今人與居古人與稽今世行之後世以為楷適弗逢世上弗援下弗推讒諂之民有比黨而危之者身可危也而志不可奪也雖危起居竟信其志猶將不忘百姓之病也其憂思有如此者 

儒有博學而不窮篤行而不倦幽居而不淫上通而不困禮之以和為貴忠信之美優游之法舉賢而容眾毀方而瓦合其寬裕有如此者 

儒有內稱不辟親外舉不辟怨程功積事推賢而進達之不望其報君得其志苟利國家不求富貴其舉賢援能有如此者 

儒有聞善以相告也見善以相示也爵位相先也患難相死也久相待也遠相致也其任舉有如此者 

儒有澡身而浴德陳言而伏靜而正之上弗知也麤而翹之又不急為也不臨深而為高不加少而為多世治不輕世亂不沮同弗與異弗非也其特立獨行有如此者 

儒有上不臣天子下不事諸侯慎靜而尚寬強毅以與人博學以知服近文章砥厲廉隅雖分國如錙銖不臣不仕其規為有如此者 

儒有合志同方營道同術並立則樂相下不厭久不相見聞流言不信其行本方立義同而進不同而退其交友有如此者 

溫良者仁之本也敬慎者仁之地也寬裕者仁之作也孫接者仁之能也禮節者仁之貌也言談者仁之文也歌樂者仁之和也分散者仁之施也儒皆兼此而有之猶且不敢言仁也其尊讓有如此者 

儒有不隕穫於貧賤不充詘於富貴不慁君王不累長上不閔有司故曰儒今眾人之命儒也妄常以儒相詬病孔子至舍哀公館之聞此言也言加信行加義終沒吾世不敢以儒為戲 

冠義 

凡人之所以為人者禮義也禮義之始在於正容體齊顏色順辭令容體正顏色齊辭令順而后禮義備以正君臣親父子和長幼君臣正父子親長幼和而后禮義立故冠而后服備服備而后容體正顏色齊
辭令順故曰冠者禮之始也是故古者聖王重冠古者冠禮筮日筮賓所以敬冠事敬冠事所以重禮重禮所以為國本也故冠於阼以著代也醮於客位三加彌尊加有成也已冠而字之成人之道也見於母
母拜之見於兄弟兄弟拜之成人而與為禮也玄冠玄端奠摯於君遂以摯見於鄉大夫鄉先生以成人見也成人之者將責成人禮焉也責成人禮焉者將責為人子為人弟為人臣為人少者之禮行焉將責四
者之行於人其禮可不重與故孝弟忠順之行立而后可以為人可以為人而后可以治人也故聖王重禮故曰冠者禮之始也嘉事之重者也是故古者重冠重冠故行之於廟行之於廟者所以尊重事尊重事
而不敢擅重事不敢擅重事所以自卑而尊先祖也 

昏義 

昏禮者將合二姓之好上以事宗廟而下以繼後世也故君子重之是以昏禮納采問名納吉納徵請期皆主人筵几於廟而拜迎於門外入揖讓而升聽命於廟所以敬慎重正昏禮也 

父親醮子而命之迎男先於女也子承命以迎主人筵几於廟而拜迎于門外壻執鴈入揖讓升堂再拜奠鴈蓋親受之於父母也降出御婦車而壻授綏御輪三周先俟于門外婦至壻揖婦以入共牢而食合卺
而酳所以合體同尊卑以親之也 

敬慎重正而后親之禮之大體而所以成男女之別而立夫婦之義也男女有別而后夫婦有義夫婦有義而后父子有親父子有親而后君臣有正故曰昏禮者禮之本也 

夫禮始於冠本於昏重於喪祭尊於朝聘和於射鄉此禮之大體也 

夙興婦沐浴以俟見質明贊見婦於舅姑執笲棗栗段脩以見贊醴婦婦祭脯醢祭醴成婦禮也舅姑入室婦以特豚饋明婦順也厥明舅姑共饗婦以一獻之禮奠酬舅姑先降自西階婦降自阼階以著代也 

成婦禮明婦順又申之以著代所以重責婦順焉也婦順者順於舅姑和於室人而后當於夫以成絲麻布帛之事以審守委積蓋藏是故婦順備而后內和理內和理而后家可長久也故聖王重之 

是以古者婦人先嫁三月祖禰未毀教于公宮祖禰既毀教于宗室教以婦德婦言婦容婦功教成祭之牲用魚芼之以蘋藻所以成婦順也 

古者天子后立六宮三夫人九嬪二十七世婦八十一御妻以聽天下之內治以明章婦順故天下內和而家理天子立六官三公九卿二十七大夫八十一元士以聽天下之外治以明章天下之男教故外和而
國治故曰天子聽男教后聽女順天子理陽道后治陰德天子聽外治后聽內職教順成俗外內和順國家理治此之謂盛德 

是故男教不脩陽事不得適見於天日為之食婦順不脩陰事不得適見於天月為之食是故日食則天子素服而脩六官之職蕩天下之陽事月食則后素服而脩六宮之職蕩天下之陰事故天子之與后猶日
之與月陰之與陽相須而后成者也天子脩男教父道也后脩女順母道也故曰天子之與后猶父之與母也故為天王服斬衰服父之義也為后服資衰服母之義也 

鄉飲酒義 

鄉飲酒之義主人拜迎賓于庠門之外入三揖而后至階三讓而后升所以致尊讓也盥洗揚觶所以致絜也拜至拜洗拜受拜送拜既所以致敬也尊讓絜敬也者君子之所以相接也君子尊讓則不爭絜敬則
不慢不慢不爭則遠於鬭辨矣不鬭辨則無暴亂之禍矣斯君子所以免於人禍也故聖人制之以道 

鄉人士君子尊於房中之間賓主共之也尊有玄酒貴其質也羞出自東房主人共之也洗當東榮主人之所以自絜而以事賓也 

賓主象天地也介僎象陰陽也三賓象三光也讓之三也象月之三日而成魄也四面之坐象四時也天地嚴凝之氣始於西南而盛於西北此天地之尊嚴氣也此天地之義氣也天地溫厚之氣始於東北而盛
於東南此天地之盛德氣也此天地之仁氣也主人者尊賓故坐賓於西北而坐介於西南以輔賓賓者接人以義者也故坐於西北主人者接人以仁以德厚者也故坐於東南而坐僎於東北以輔主人也仁義
接賓主有事俎豆有數曰聖聖立而將之以敬曰禮禮以體長幼曰德德也者得於身也故曰古之學術道者將以得身也是故聖人務焉 

祭薦祭酒敬禮也嚌肺嘗禮也啐酒成禮也於席末言是席之正非專為飲食也為行禮也此所以貴禮而賤財也卒觶致實於西階上言是席之上非專為飲食也此先禮而後財之義也先禮而後財則民作敬
讓而不爭矣 

鄉飲酒之禮六十者坐五十者立侍以聽政役所以明尊長也六十者三豆七十者四豆八十者五豆九十者六豆所以明養老也民知尊長養老而后乃能入孝弟民入孝弟出尊長養老而后成教成教而後國
可安也君子之所謂孝者非家至而日見之也合諸鄉射教之鄉飲酒之禮而孝弟之行立矣 

孔子曰吾觀於鄉而知王道之易易也 

主人親速賓及介而眾賓自從之至于門外主人拜賓及介而眾賓自入貴賤之義別矣 

三揖至于階三讓以賓升拜至獻酬辭讓之節繁及介省矣至于眾賓升受坐祭立飲不酢而降隆殺之義別矣 

工入升歌三終主人獻之笙入三終主人獻之間歌三終合樂三終工告樂備遂出一人揚觶乃立司正焉知其能和樂而不流也 

賓酬主人主人酬介介酬眾賓少長以齒終於沃洗者焉知其能弟長而無遺矣 

降說屨升坐脩爵無數飲酒之節朝不廢朝莫不廢夕賓出主人拜送節文終遂焉知其能安燕而不亂也 

貴賤明隆殺辨和樂而不流弟長而無遺安燕而不亂此五行者足以正身安國矣彼國安而天下安故曰吾觀於鄉而知王道之易易也 

鄉飲酒之義立賓以象天立主以象地設介僎以象日月立三賓以象三光古之制禮也經之以天地紀之以日月參之以三光政教之本也 

亨狗於東方祖陽氣之發於東方也洗之在阼其水在洗東祖天地之左海也尊有玄酒教民不忘本也 

賓必南鄉東方者春春之為言蠢也產萬物者聖也南方者夏夏之為言假也養之長之假之仁也西方者秋秋之為言愁也愁之以時察守義者也北方者冬冬之為言中也中者藏也是以天子之立也左聖鄉
仁右義偝藏也介必東鄉介賓主也主人必居東方東方者春春之為言蠢也產萬物者也主人者造之產萬物者也月者三日則成魄三月則成時是以禮有三讓建國必立三卿三賓者政教之本禮之大參也
 

射義 

古者諸侯之射也必先行燕禮卿大夫士之射也必先行鄉飲酒之禮故燕禮者所以明君臣之義也鄉飲酒之禮者所以明長幼之序也 

故射者進退周還必中禮內志正外體直然後持弓矢審固持弓矢審固然後可以言中此可以觀德行矣 

其節天子以騶虞為節諸侯以貍首為節卿大夫以采蘋為節士以采繁為節騶虞者樂官備也貍首者樂會時也采蘋者樂循法也采繁者樂不失職也是故天子以備官為節諸侯以時會天子為節卿大夫以
循法為節士以不失職為節故明乎其節之志以不失其事則功成而德行立德行立則無暴亂之禍矣功成則國安故曰射者所以觀盛德也 

是故古者天子以射選諸侯卿大夫士射者男子之事也因而飾之以禮樂也故事之盡禮樂而可數為以立德行者莫若射故聖王務焉 

是故古者天子之制諸侯歲獻貢士於天子天子試之於射宮其容體比於禮其節比於樂而中多者得與於祭其容體不比於禮其節不比於樂而中少者不得與於祭數與於祭而君有慶數不與於祭而君有
讓數有慶而益地數有讓而削地故曰射者射為諸侯也是以諸侯君臣盡志於射以習禮樂夫君臣習禮樂而以流亡者未之有也 

故詩曰曾孫侯氏四正具舉大夫君子凡以庶士小大莫處御于君所以燕以射則燕則譽言君臣相與盡志於射以習禮樂則安則譽也是以天子制之而諸侯務焉此天子之所以養諸侯而兵不用諸侯自為
正之具也 

孔子射於矍相之圃蓋觀者如堵牆射至於司馬使子路執弓矢出延射曰賁軍之將亡國之大夫與為人後者不入其餘皆入蓋去者半入者半又使公罔之裘序點揚觶而語公罔之裘揚觶而語曰幼壯孝弟
耆耋好禮不從流俗脩身以俟死者不在此位也蓋去者半處者半序點又揚觶而語曰好學不倦好禮不變旄期稱道不亂者不在此位也蓋㢙有存者 

射之為言者繹也或曰舍也繹者各繹己之志也故心平體正持弓矢審固持弓矢審固則射中矣故曰為人父者以為父鵠為人子者以為子鵠為人君者以為君鵠為人臣者以為臣鵠故射者各射己之鵠
故天子之大射謂之射侯射侯者射為諸侯也射中則得為諸侯射不中則不得為諸侯 

天子將祭必先習射於澤澤者所以擇士也已射於澤而后射於射宮射中者得與於祭不中者不得與於祭不得與於祭者有讓削以地得與於祭者有慶益以地進爵絀地是也 

故男子生桑弧蓬矢六以射天地四方天地四方者男子之所有事也故必先有志於其所有事然後敢用穀也飯食之謂也 

射者仁之道也射求正諸己己正而後發發而不中則不怨勝己者反求諸己而已矣孔子曰君子無所爭必也射乎揖讓而升下而飲其爭也君子 

孔子曰射者何以射何以聽循聲而發發而不失正鵠者其唯賢者乎若夫不肖之人則彼將安能以中詩云發彼有的以祈爾爵祈求也求中以辭爵也酒者所以養老也所以養病也求中以辭爵者辭養也 

燕義 

古者周天子之官有庶子官庶子官職諸侯卿大夫士之庶子之卒掌其戒令與其教治別其等正其位國有大事則率國子而致於大子唯所用之若有甲兵之事則授之以車甲合其卒伍置其有司以軍法治
之司馬弗正凡國之政事國子存游卒使之脩德學道春合諸學秋合諸射以考其藝而進退之 

諸侯燕禮之義君立阼階之東南南鄉爾卿大夫皆少進定位也君席阼階之上居主位也君獨升立席上西面特立莫敢適之義也 

設賓主飲酒之禮也使宰夫為獻主臣莫敢與君亢禮也不以公卿為賓而以大夫為賓為疑也明嫌之義也賓入中庭君降一等而揖之禮之也 

君舉旅於賓及君所賜爵皆降再拜稽首升成拜明臣禮也君荅拜之禮無不荅明君上之禮也臣下竭力盡能以立功於國君必報之以爵祿故臣下皆務竭力盡能以立功是以國安而君寧禮無不荅言上之
不虛取於下也上必明正道以道民民道之而有功然後取其什一故上用足而下不匱也是以上下和親而不相怨也和寧禮之用也此君臣上下之大義也故曰燕禮者所以明君臣之義也 

席小卿次上卿大夫次小卿士庶子以次就位於下獻君君舉旅行酬而后獻卿卿舉旅行酬而后獻大夫大夫舉旅行酬而后獻士士舉旅行酬而后獻庶子俎豆牲體薦羞皆有等差所以明貴賤也 

聘義 

聘禮上公七介侯伯五介子男三介所以明貴賤也介紹而傳命君子於其所尊弗敢質敬之至也 

三讓而后傳命三讓而后入廟門三揖而后至階三讓而后升所以致尊讓也 

君使士迎于竟大夫郊勞君親拜迎于大門之內而廟受北面拜貺拜君命之辱所以致敬也 

敬讓也者君子之所以相接也故諸侯相接以敬讓則不相侵陵 

卿為上擯大夫為承擯士為紹擯君親禮賓賓私面私覿致饔餼還圭璋賄贈饗食燕所以明賓客君臣之義也 

故天子制諸侯比年小聘三年大聘相厲以禮使者聘而誤主君弗親饗食也所以愧厲之也諸侯相厲以禮則外不相侵內不相陵此天子之所以養諸侯兵不用而諸侯自為正之具也 

以圭璋聘重禮也已聘而還圭璋此輕財而重禮之義也諸侯相厲以輕財重禮則民作讓矣 

主國待客出入三積餼客於舍五牢之具陳於內米三十車禾三十車芻薪倍禾皆陳於外乘禽日五雙群介皆有餼牢壹食再饗燕與時賜無數所以厚重禮也 

古之用財者不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉爾 

聘射之禮至大禮也質明而始行事日幾中而后禮成非強有力者弗能行也故強有力者將以行禮也酒清人渴而不敢飲也肉乾人飢而不敢食也日莫人倦齊莊正齊而不敢解惰以成禮節以正君臣以親
父子以和長幼此眾人之所難而君子行之故謂之有行有行之謂有義有義之謂勇敢故所貴於勇敢者貴其能以立義也所貴於立義者貴其有行也所貴於有行者貴其行禮也故所貴於勇敢者貴其敢行
禮義也故勇敢強有力者天下無事則用之於禮義天下有事則用之於戰勝用之於戰勝則無敵用之於禮義則順治外無敵內順治此之謂盛德故聖王之貴勇敢強有力如此也勇敢強有力而不用之於禮
義戰勝而用之於爭鬭則謂之亂人刑罰行於國所誅者亂人也如此則民順治而國安也 

子貢問於孔子曰敢問君子貴玉而賤珉者何也為玉之寡而珉之多與孔子曰非為珉之多故賤之也玉之寡故貴之也夫昔者君子比德於玉焉溫潤而澤仁也縝密以栗知也廉而不劌義也垂之如隊禮也
叩之其聲清越以長其終詘然樂也瑕不揜瑜瑜不揜瑕忠也孚尹旁達信也氣如白虹天也精神見于山川地也圭璋特達德也天下莫不貴者道也詩云言念君子溫其如玉故君子貴之也 

喪服四制 

凡禮之大體體天地法四時則陰陽順人情故謂之禮訾之者是不知禮之所由生也 

夫禮吉凶異道不得相干取之陰陽也喪有四制變而從宜取之四時也有恩有理有節有權取之人情也恩者仁也理者義也節者禮也權者知也仁義禮智人道具矣 

其恩厚者其服重故為父斬衰三年以恩制者也 

門內之治恩揜義門外之治義斷恩資於事父以事君而敬同貴貴尊尊義之大者也故為君亦斬衰三年以義制者也 

三日而食三月而沐期而練毀不滅性不以死傷生也喪不過三年苴衰不補墳墓不培祥之日鼓素琴告民有終也以節制者也資於事父以事母而愛同天無二日土無二王國無二君家無二尊以一治之也
故父在為母齊衰期者見無二尊也 

杖者何也爵也三日授子杖五日授大夫杖七日授士杖或曰擔主或曰輔病婦人童子不杖不能病也百官備百物具不言而事行者扶而起言而后事行者杖而起身自執事而后行者面垢而已禿者不髽
傴者不袒跛者不踊老病不止酒肉凡此八者以權制者也 

始死三日不怠三月不解期悲哀三年憂恩之殺也聖人因殺以制節此喪之所以三年賢者不得過不肖者不得不及此喪之中庸也王者之所常行也書曰高宗諒闇三年不言善之也王者莫不行此禮何以
獨善之也曰高宗者武丁武丁者殷之賢王也繼世即位而慈良於喪當此之時殷衰而復興禮廢而復起故善之善之故載之書中而高之故謂之高宗三年之喪君不言書云高宗諒闇三年不言此之謂也
然而曰言不文者謂臣下也禮斬衰之喪唯而不對齊衰之喪對而不言大功之喪言而不議緦小功之喪議而不及樂父母之喪衰冠繩纓菅屨三日而食粥三月而沐期十三月而練冠三年而祥 

比終茲三節者仁者可以觀其愛焉知者可以觀其理焉強者可以觀其志焉禮以治之義以正之孝子弟弟貞婦皆可得而察焉 

太古 

天皇氏以木德王歲起攝提無爲而化兄弟十二人各一萬八千歲地皇氏以火德王兄弟十二人各一萬八千歲人皇氏兄弟九人分長九州凡一百五十世合四萬五千六百年人皇以後有曰有巢氏構木爲
巢食木實至燧人氏始鑽燧敎人火食在書契以前年代國都不可攷 

三皇 

太昊伏羲氏風姓代燧人氏而王蛇身人首始畫八卦造書契以代結繩之政制嫁娶以儷皮爲禮結網罟敎佃漁養犧牲以庖廚故曰庖犧有龍瑞以龍紀官號龍師木德王都於陳庖犧崩女媧氏立亦風姓
木德王始作笙簧諸侯有共工氏與祝融戰不勝而怒乃頭觸不周山崩天柱折地維缺女媧乃鍊五色石以補天斷鰲足以立四極聚蘆灰以止滔水於是地平天成不改舊物女媧氏没有共工氏太庭氏柏皇
氏中央氏歷陸氏驪連氏赫胥氏尊盧氏混沌氏昊英氏朱襄氏葛天氏陰康氏無懷氏風姓相承者十五世 

炎帝神農氏姜姓人身牛首繼風姓而立火德王斲木爲耜揉木爲耒始敎畊作蜡祭以赭鞭鞭草木嘗百草始有醫藥敎人日中爲市交易而退都於陳徙曲阜傳帝承帝臨帝則帝百帝來帝襄帝楡姜姓凡八
世五百二十年 

黃帝公孫姓又曰姬姓名軒轅有熊國君少典子也母見大電繞北斗樞星感而生帝炎帝世衰諸侯相侵伐軒轅乃習用干戈以征不享諸侯咸歸之與炎帝戰于阪泉之野克之蚩尤作亂其人銅鐵額能作大
霧軒轅作指南車與蚩尤戰於涿鹿之野禽之遂代炎帝爲天子土德王以雲紀官爲雲師作舟車以濟不通得風后爲相力牧爲將受河圖見日月星辰之象始有星官之書師大撓占斗建作甲子容成造曆
隷首作算數伶倫取嶰谷之竹制十二律筩以聽鳳鳴雄鳴六雌鳴六以黃鐘之宮生六律六呂以候気應鑄十二鐘以和五音嘗晝寢夢遊華胥之國怡然自得其後天下大治幾若華胥世傳黃帝采銅鑄鼎
鼎成有龍垂胡髯下迎帝騎龍上天群臣後宮從者七十餘人小臣不得上悉持龍髯髯抜墮弓抱其弓而號後世名其処曰鼎湖其弓曰烏號黃帝二十五子其得姓者十四 

五帝 

少昊金天氏名玄囂黃帝之子也亦曰青陽其立也鳳鳥適至以鳥紀官 

顓頊高陽氏昌意之子黃帝孫也代少昊而立少昊之衰九黎亂德民神雜糅不可方物顓頊受之乃命南正重司天以屬神火正黎司地以屬民使無相侵瀆始作曆以孟春爲元 

帝嚳高辛氏玄囂之子黃帝曾孫也生而神靈自言其名代顓頊而立居於亳 

帝堯陶唐氏伊祁姓或曰名放勛帝嚳子也其仁如天其知如神就之如日望之如雲都平陽茆茨不剪土階三等有草生庭十五日以前日生一葉以後日落一葉月小盡則一葉厭而不落名曰蓂莢觀之以知
旬朔治天下五十年不知天下冶歟不治歟億兆願戴己歟不願戴己歟問左右不知問外朝不知問在野不知乃微服游於康衢聞童謠曰立我烝民莫匪爾極不識不知順帝之則有老人含哺鼓腹擊壤而歌
曰日出而作日入而息鑿井而飮畊田而食帝力何有於我哉觀于華華封人曰嘻請祝聖人使聖人壽富多男子堯曰辭多男子則多懼富則多事壽則多辱封人曰天生萬民必授之職多男子而授之職何懼
之有富而使人分之何事之有天下有道與物皆昌天下無道修德就閒千歲厭世去而上僊乘彼白雲至于帝鄕何辱之有堯立七十年有九年之水使鯀治之九載弗績堯老倦于勤四嶽擧舜攝行天下事
堯子丹朱不肖乃薦舜於天堯崩舜卽位 

帝舜有虞氏姚姓或曰名重華瞽瞍之子顓頊六世孫也父惑於後妻愛少子象常欲殺舜舜盡孝悌之道烝烝乂不格姦畊歷山民皆讓畔漁雷澤人皆讓居陶河浜器不苦窳所居成聚二年成邑三年成都
堯聞之聰明擧於畎畝妻以二女曰娥皇女英釐降于嬀汭遂相堯攝政放驩兜流共工殛鯀竄三苗擧才子八元八愷命九官咨十二牧四海之内咸戴舜功彈五絃之琴歌南風之詩而天下治詩曰南風之薫
兮可以解吾民之慍兮南風之時兮可以阜吾民之財兮時景星出卿雲興百工相和而歌曰卿雲爛兮糺縵縵兮日月光華旦復旦兮舜子商均不肖乃薦禹於天舜南巡狩崩於蒼梧之野禹卽位 

夏 

夏后氏禹姒姓或曰名文命鯀之子顓頊孫也鯀湮洪水舜擧禹代鯀勞身焦思居外十三年過家門不入陸行乘車水行乘船泥行乘橇山行乘檋開九州通九道陂九澤度九山告厥成功舜嘉之使率百官行
天下事舜崩乃踐位聲爲律身爲度左準繩右規矩一饋十起以勞天下之民出見罪人下車問而泣曰堯舜之人以堯舜之心爲心寡人爲君百姓各自以其心爲心寡人痛之古有醴酪至禹時儀狄作酒禹飮
而甘之曰後世必有以酒亡國者遂疏儀狄收九牧之金鑄九鼎三足象三德以享上帝鬼神會諸侯於塗山執玉帛者萬國禹濟江黃龍負舟舟中人懼禹仰天歎曰吾受命於天竭力而勞萬民生寄也死歸也
視龍猶蝘蜓顏色不變龍俛首低尾而逝南巡至會稽山而崩子啓賢能繼禹道禹嘗薦益於天謳歌朝覲者不之益而之啓曰吾君之子也啓遂立有扈氏無道啓與戰于甘啓崩子太康立盤遊弗返有窮后羿
立其弟仲康而専其政羲和守義不服羿假王命命胤侯征之仲康崩子相立羿逐相自立嬖臣寒浞又殺羿自立相之后有仍國君女也方娠奔有仍而生少康其後少康有田一成有衆一旅因夏舊臣靡擧兵
滅浞而復禹之績自少康以來歷王杼王槐王芒王泄王不降王扃王厪至王孔甲好鬼神事淫亂夏德衰天降二龍有雌雄陶唐氏之後有劉累者學擾龍以事孔甲賜之姓曰御龍氏龍一雌死潛醢以食孔甲
復求之累懼而逃孔甲之後歷王皐王發王履癸號爲桀貪虐力能伸鐵鉤索伐有施氏有施以末喜女焉有寵所言皆從爲傾宮瑤臺殫民財肉山脯林酒池可以運船糟堤可以望十里一鼓而牛飮者三千人
末喜以爲樂國人大崩湯伐夏桀走鳴条而死夏爲天子一十有七世凡四百三十二年 

殷 

殷王成湯子姓名履其先曰契帝嚳子也母簡狄有娀氏女見玄鳥墮卵吞之生契爲唐虞司徒封於商賜姓傳昭明相士昌若曹圉曰冥曰振曰微曰報丁報乙報丙主壬主癸主癸子天乙是爲湯始居毫從先
王居使人以幣聘伊尹于莘進之夏桀不用尹復歸湯桀殺諫者關龍逢湯使人哭之桀怒召湯囚夏臺已而得釋湯出見有張網四面而祝之曰從天降從地出從四方來者皆罹吾網湯曰嘻盡之矣乃解其三
面改祝曰欲左左欲右右不用命者入吾網諸侯聞之曰湯德至矣及禽獣伊尹相湯伐桀放之南巢諸侯尊湯爲天子大旱七年太史占之曰當以人禱湯曰吾所爲請者民也若必以人禱吾請自當遂齋戒
剪爪斷髮素車白馬身嬰白茆以身爲犧牲禱于桑林之野以六事自責曰政不節歟民失職歟宮室崇歟女謁盛歟苞苴行歟讒夫昌歟言未已大雨方數千里湯崩太子太丁早卒次子外丙立二年崩弟仲壬
立四年崩太丁之子太甲立不明伊尹放之桐宮居憂三年悔過自責尹乃奉歸亳修德諸侯歸之自太甲歷沃丁太庚小甲雍己至太戊亳有祥桑穀共生于朝一日暮大拱伊陟曰妖不勝德君其修德太戊修
先王之政二日而祥桑枯死殷道復興號稱中宗自太戊歷仲丁外壬至河亶甲避水患遷于相至祖乙居耿又圮于耿歷祖辛沃甲祖丁南庚陽甲至盤庚自耿復遷于亳殷道復興自盤庚歷小辛小乙至武丁
夢得良弼曰說說爲胥靡築于傅巌求得之立爲相武丁祭湯有飛雉升鼎而雊武丁懼而反己殷道復興號稱高宗自武丁歷祖庚祖甲廩辛庚丁至武乙無道爲偶人謂之天神與之博令人爲行天神不勝
乃僇辱之爲革囊盛血仰射之命曰射天出獵爲暴雷震死歷太丁帝乙至帝辛名受號爲紂資辯捷疾手挌猛獣智足以拒諫言足以飾非始爲象箸箕子歎曰彼爲象箸必不盛以土簋將爲玉杯玉杯象箸必
不羹藜藿衣短褐而舍茆茨之下則錦衣九重高臺廣室稱此以求天下不足矣紂伐有蘇氏有蘇以妲己女焉有寵其言皆從厚賦稅以實鹿臺之財盈鉅橋之粟廣沙丘苑臺以酒爲池懸肉爲林爲長夜之飮
百姓怨望諸侯有畔者紂乃重刑辟爲銅柱以膏塗之加於炭火之上使有罪者縁之足滑趺墜火中與妲己觀之大樂名曰炮烙之刑淫虐甚庶兄微子數諫不從去之比干諫三日不去紂怒曰吾聞聖人之心
有七竅剖而觀其心箕子佯狂爲奴紂囚之殷大師持其樂器祭器奔周周侯昌及九侯鄂侯爲紂三公紂殺九侯鄂侯爭并脯之昌聞而歎息紂囚昌羑里昌之臣散宜生求美女珍寶進紂大悅乃釋昌昌退而
修德諸侯多叛紂歸之昌卒子發立率諸侯伐紂紂敗于牧野衣寶玉自焚死殷亡箕子後朝周過故殷墟傷宮室毀壞生禾黍欲哭不可欲泣則爲近婦人乃作麥秀之歌曰麥秀漸漸兮禾黍油油兮彼狡童兮
不與我好兮殷民聞之皆流涕殷爲天子三十一世六百二十九年 

周 

周武王姬姓名發后稷之十六世孫也后稷名棄棄母曰姜嫄爲帝嚳元妃出野見巨人跡心欣然踐之生棄以爲不祥棄之隘巷馬牛避不踐徙置山林適會林中多人遷之氷上鳥覆翼之以爲神遂收之兒時
屹如巨人之志其游戲好種樹及成人能相地之宜敎民稼穡興於陶唐虞夏之際爲農師封于邰別其姓號后稷卒子不窋立夏后氏政衰不窋失其官奔戎狄之閒不窋卒子鞠立鞠卒子公劉立復修后稷之
業務畊種百姓懷之公劉卒子慶節立國於豳歷皇僕參弗毀喩公非高圉亞圉公叔鉏至古公亶父獯鬻攻之去豳渡漆沮踰梁山邑於岐山下居焉豳人曰仁人也不可失扶老携幼以從他旁國皆歸之古公
長子太伯次虞仲其妃太姜生少子季歷季歷娶太任生昌有聖瑞太伯虞仲知古公欲立季歷以傳昌乃如荊蠻斷髮文身以讓季歷古公卒公季立公季卒昌立爲西伯西伯修德諸侯歸之虞芮爭田不能決
乃如周入界見畊者皆遜畔民俗皆讓長二人慙相謂曰吾所爭周人所恥乃不見西伯而還倶讓其田不取漢南歸西伯者四十國皆以爲受命之君三分天下有其二有呂尙者東海上人窮困年老漁釣至周
西伯將獵卜之曰非龍非彲非熊非羆非虎非貔所獲覇王之輔果遇呂尙渭水之陽與語大悅曰自吾先君太公曰當有聖人適周周因以興子真是耶吾太公望子久矣故號之曰太公望載與倶歸立爲師
謂之師尙父西伯卒子發立是爲武王東觀兵至於盟津白魚入王舟中王俯取以祭旣渡有火自上復于下至于王屋流爲烏其色赤其聲魄是時諸侯不期而會者八百皆曰紂可伐矣王不可引歸紂不悛
王乃伐紂載西伯木主以行伯夷叔齊叩馬諫曰父死不葬爰及干戈可謂孝乎以臣弑君可謂仁乎左右欲兵之太公曰義士也扶而去之王旣滅殷爲天子追尊古公爲太王公季爲王季西伯爲文王天下宗
周伯夷叔齊恥之不食周粟隱於首陽山作歌曰登彼西山兮采其薇矣以暴易暴兮不知其非矣神農虞夏忽焉没兮我安適歸矣于嗟徂兮命之衰矣遂餓而死武王崩太子誦立是爲成王成王幼周公位冢
宰攝政管叔蔡叔流言曰公將不利於孺子與武庚作亂武庚者武王所立紂子祿父爲殷後者也周公東征誅武庚管叔放蔡叔王長周公歸政初武王作鎬京謂之宗周是爲西都將營洛邑未果王欲如武王
之志召公遂相宅周公至洛築王城是爲東都以洛爲天下中四方入貢道里均也王居西都而朝會諸侯於東都周公召公相成王爲左右人自陝以西召公主之自陝以東周公主之交趾南有越裳氏重三譯
而來獻白雉曰吾受命國之黃耇天無烈風淫雨海不揚波三年矣意者中國有聖人乎周公歸之王薦于宗廟使者迷歸路周公錫以輧車五乘皆爲指南之制使者載之由扶南林邑海際期年而至國故指南
車常爲先導示服遠人而正四方成王崩子康王釗立成康之際天下安寧刑錯四十餘年不用康王崩子昭王瑕立昭王南巡狩至楚以膠舟載之溺不返子穆王滿立有造父者以善御幸於王得八駿馬遊行
天下將皆有車轍馬跡王西巡世傳王以此時觴西王母瑤池上樂而忘歸徐偃王作亂造父御王長驅歸救亂告楚伐徐徐敗王將征犬戎祭公謀父諫曰先王耀德不觀兵王不聽征之得四白狼四白鹿以歸
自是荒服不至諸侯不睦崩子共王繄扈立崩子懿王囏立崩弟孝王辟方立崩子夷王燮立下堂而見諸侯楚始僭稱王夷王崩子厲王胡立無道暴虐侈傲得衞巫使監國人之謗者以告則殺之道路以目
王喜曰吾能弭謗矣或曰是障也防民之口甚於防川水壅而潰傷人必多王不聽於是國人相與畔王出奔彘二相周召共理國事曰共和者十四年而王崩于彘子宣王靜立任賢使能有召穆公方叔尹吉甫
仲山甫等爲政於内外王化復行周室中興焉崩子幽王宮涅立初夏后氏之世有二龍降于庭曰予褒之二君卜蔵其漦歷夏殷莫敢發周人發之漦化爲黿童妾遇之而孕生女棄之宣王時有童謠曰檿弧箕
服實亡周國適有鬻是器者宣王使執之其人逃於道見棄女哀其夜號而取之逸於褒至幽王之時褒人有罪入是女於王是爲褒娰王嬖之褒娰不好笑王欲其笑萬方不笑故王與諸侯約有寇至則擧烽火
召其兵來援乃無故擧火諸侯悉至而無寇褒娰大笑王廢申后及太子宜臼以褒娰爲后其子伯服爲太子宜臼奔申王求殺之弗得伐申申侯召犬戎攻王王擧烽火徴兵不至犬戎殺王驪山下諸侯立宣臼
是爲平王以西都逼於戎徙居東都王城時周室衰微諸侯強并弱齊楚秦晉始大平王之四十九年卽魯隱公之元年其後孔子修春秋始此平王崩太子之子桓王林立崩子莊王佗立崩子釐王胡齊立齊桓
公始覇釐王崩子惠王閬立崩子襄王鄭立晉文公始覇襄王崩子頃王壬匡立崩子匡王班立崩弟定王瑜立楚莊王使人問鼎輕重王孫滿卻之定王崩子簡王夷立吳始僭稱王簡王崩子靈王泄心立孔子
生於其時靈王崩子景王貴立崩子悼王猛立庶弟子朝弑之晉人攻子朝而立敬王丏孔子歿於其時敬王崩子元王仁立崩子貞定王介立崩子哀王去疾立弟思王叔帶襲弑之而自立少弟考王嵬又攻殺
思王而自立崩子威烈王午立晉趙氏魏氏韓氏始侯周自東遷以來及是二十世而愈微諸侯用兵爭強號爲戰國威烈王崩子安王驕立齊田氏始侯安王崩子烈王喜立崩弟顯王扁立諸侯皆僭稱王顯王
崩子愼靚王定立崩子赧王延立五十九年與諸侯約從攻秦秦昭王攻周赧王奔秦頓首受罪盡獻其邑秦受獻而歸赧王於周以卒周爲天子三十七世初夏亡九鼎遷殷殷亡遷周成王定鼎於郟鄏卜曰
傳世三十歷年七百至是乃過其歷凡八百六十七年 

秦 

秦始皇帝名政始生于邯鄲昭襄王時孝文王柱爲太子有庶子楚爲質于趙陽翟大賈呂不韋適趙見之曰此奇貨可居乃適秦因太子妃華陽夫人之姉以說妃立楚爲適嗣不韋因納邯鄲美姫有娠而獻于
楚生政實呂氏孝文王立三日而薨楚立是爲莊襄王四年薨政生十三歳矣遂立爲王母爲太后不韋在莊襄王時已爲秦相國至是封文信侯太后復與不韋通王旣長不韋事覺自殺太后廢處別宮茅焦諫
母子乃復如初○秦宗室大臣議曰諸侯人來仕秦者皆爲其主游說耳請一切逐之於是大索逐客客卿李斯上書曰昔穆公取由餘於戎得百里奚於宛迎蹇叔於宋求丕豹公孫枝於晉幷國二十遂覇西戎
孝公用商鞅之法諸侯親服至今治強惠王用張儀之計散六國從使之事秦昭王得范雎強公室此四君者皆以客之功客何負於秦哉泰山不讓土壤故大河海不擇細流故深今乃棄黔首以資敵國卻賓客
以業諸侯所謂藉寇兵而齎盜糧者也王乃聽李斯復其官除逐客令斯楚人嘗學於荀卿秦卒用其謀幷天下有韓非者善刑名爲韓使秦因上書王悅之斯疾而閒之遂下吏斯遣之藥令自殺○十七年内史
勝滅韓十九年王翦滅趙二十三年王賁滅魏二十四年王翦滅楚二十五年王賁滅燕二十六年王賁滅齊秦王初幷天下自以德兼三皇功過五帝更號曰皇帝命爲制令爲詔自稱曰朕制曰死而以行爲諡
則是子議父臣議君也甚無謂自今以來除諡法朕爲始皇帝後世以計數二世三世至于萬世傳之無窮○收天下兵聚咸陽銷以爲鍾鐻金人十二重各千石○徙天下豪富於咸陽十二萬戸○丞相王綰等
言燕齊荊地遠不置王無以鎭之請立諸子始皇下其議廷尉李斯曰周武王所封子弟同姓甚衆後屬疏遠相攻擊如仇讐今海内賴陛下神靈一統皆爲郡縣諸子功臣以公賦税賞賜之甚足易制天下無異
意則安寧之術也置諸侯不便始皇曰天下初定又復立國是樹兵也而求其寧息豈不難哉廷尉議是分天下爲三十六郡置守尉監○二十八年始皇東行郡縣上鄒嶧山立石頌功業上泰山立石封祠祀
旣下風雨暴至休樹下封其松爲五大夫禪于梁父遂東遊海上方士齊人徐巿等上書請與童男童女入海求蓬萊方丈瀛洲三神山仙人及不死藥如其言遣巿等行始皇浮江至湘山大風幾不能渡問博士
曰湘君何神對曰堯女舜妻始皇大怒伐其樹赭其山○韓人張良以五世相韓韓亡欲爲報仇始皇東遊至博浪沙中良令力士操鐵槌擊始皇誤中副車始皇驚求弗得令天下大索○三十一年更臘爲嘉平
○三十二年始皇巡北邊方士盧生入海還奏録圖書曰亡秦者胡也始皇乃遣蒙恬發兵三十萬人北伐匈奴築長城起臨洮至遼東延袤萬餘里威振匈奴○三十四年丞相李斯上書曰異時諸侯並爭厚招
遊學今天下已定法令出一百姓當家則力農工士則學習法令今諸生不師今而學古以非當世惑亂黔首聞令下則各以其學議之入則心非出則巷議率群下以造謗臣請史官非秦記皆燒之非博士官所
職天下有藏詩書百家語者皆詣守尉雜燒之有偶語詩書者棄市以古非今者族所不去者醫藥卜筮種樹之書若有欲學法令以吏爲師制曰可○三十五年侯生盧生相與譏議始皇因亡去始皇大怒曰
盧生等吾尊賜之甚厚今乃誹謗我諸生在咸陽者吾使人廉問或爲妖言以亂黔首於是使御史悉案問諸生傳相告引乃自除犯禁者四百六十四人皆坑之咸陽長子扶蘇諫曰諸生皆誦法孔子今上皆重
法繩之臣恐天下不安始皇怒使扶蘇北監蒙恬軍於上郡○始皇以爲咸陽人多先王宮廷小乃營作朝宮渭南上林苑中先作前殿阿房東西五百歩南北五十丈上可以坐萬人下可建五丈旗周馳爲閣道
自殿下直抵南山表南山之顚以爲闕爲複道自阿房渡渭屬之咸陽以象天極閣道絶漢抵營室也阿房宮未成成欲更擇令名天下謂之阿房宮○始皇爲人天性剛戻自用天下事無大小皆決於上至以衡
石量書日夜有程不得休息貪於權勢至如此○秦有出使者還遇人持璧授之曰爲吾遺滈池君明年祖龍死○三十七年始皇出遊丞相斯少子胡亥宦者趙高從始皇崩於沙丘平臺祕不發喪詐爲受詔
立胡亥賜扶蘇死載始皇轀輬車中以一石鮑魚亂其臭至咸陽始發喪胡亥卽位是爲二世皇帝 

二世皇帝名胡亥元年東行郡縣謂趙高曰吾欲悉耳目之所好窮心志之樂以終吾年高曰陛下嚴法刻刑盡除故臣更置所親信則高枕肆志矣二世然之更爲法律務益刻深公子大臣多僇死○陽城人陳
勝字涉少與人傭畊輟畊之隴上悵然久之曰苟富貴無相忘傭者笑曰若爲傭畊何富貴也勝大息曰嗟呼燕雀安知鴻鵠之志哉至是與呉廣起兵于蘄時發閭左戍漁陽勝廣爲屯長會大雨道不通乃召徒
屬曰公等失期法當斬壯士不死則已死則擧大名王侯將相寧有種乎衆皆從之乃詐稱公子扶蘇項燕稱大楚勝自立爲將軍廣爲都尉大梁張耳陳餘詣軍門上謁勝大喜自立爲王號張楚諸郡縣苦秦法
爭殺長吏以應涉○謁者從東方來以反者聞二世怒下之吏後使者至上問之曰群盜鼠竊狗偸不足憂也上悅○陳勝以所善陳人武臣爲將軍耳餘爲校尉使徇趙地至趙武臣自立爲趙王○沛人劉邦起
於沛父老爭殺令迎立爲沛公沛邑掾主吏蕭何曹參爲收沛子弟得三千人○項梁者楚將項燕子也嘗殺人與兄子籍避仇呉中籍字羽少時學書不成去學劍又不成梁怒籍曰書足以記姓名而已劍一人
敵不足學學萬人敵梁乃敎籍兵法會稽守殷通欲起兵以應陳涉使梁爲將梁使籍斬通佩其印綬遂擧呉中兵得八千人籍爲裨將時年二十四○齊人田儋自立爲齊王○趙王武臣使將韓廣略燕地廣自
立爲燕王○楚將周巿定魏地迎魏公子咎立爲魏王○二年呉廣爲其下所殺○陳勝爲其御莊賈所殺以降秦○秦將章邯擊魏齊楚救之齊王儋魏王咎與周市皆敗死○趙王武臣爲其將李良所殺張耳
陳餘立趙歇爲王○居鄛人范增年七十好奇計往說項梁曰陳勝首事不立楚後而自立其勢不長今君起江東楚蠭起之將爭附君者以君世世楚將必能復立楚之後也於是項梁求得楚懷王孫心立爲楚
懷王以從民望○趙高與丞相李斯有隙高待二世方燕樂婦女居前使人告丞相斯可奏事斯上謁二世怒曰吾嘗多閒日丞相不來吾方燕私丞相輒來高曰丞相長男李由爲三川守與盜通且丞相居外
權重於陛下二世然之下斯吏具五刑腰斬咸陽市斯出獄顧謂其中子曰吾欲與若復牽黃犬俱出上蔡東門逐狡兔豈可得乎遂父子相哭而夷三族○中丞相趙高欲專秦權恐群臣不聽乃先設驗持鹿獻
於二世曰馬也二世笑曰丞相誤邪指鹿爲馬問左右或默或言高陰中諸言鹿者以法後群臣皆畏高莫敢言其過○項梁與秦將章邯戰敗死宋義先言其必敗梁果敗秦攻趙楚懷王以義爲上將項羽爲次
將救趙義驕羽斬之領其兵大破秦兵鉅鹿下虜王離等降秦將章邯董翳司馬欣羽爲諸侯上將軍○先是趙高數言關東盜無能爲及秦兵數敗高恐二世怒遂使婿閻樂弑二世於望夷宮立公子嬰爲秦王
二世兄子也嬰旣立族殺趙高○初楚懷王與諸將約先入定關中者王之當時秦兵強諸將莫利先入關獨項羽怨秦殺項梁奮願與沛公入關懷王諸老將皆曰項羽爲人慓悍猾賊獨沛公寬大長者可遣
乃遣沛公○高陽人酈食其謂沛公麾下騎士曰吾聞沛公慢而易人多大略此眞吾所願從游騎士曰沛公不好儒客冠儒冠來者沛公輒解其冠溲溺其中未可以儒生說也食其令騎士第入言之曰人皆謂
食其狂生生自謂我非狂生沛公至高陽傳舍召生入沛公方踞床使兩女子洗足而見生生長揖不拜曰足下必欲誅無道秦不宜倨見長者於是沛公輟洗起攝衣延生上坐謝之生爲沛公說下陳留後常爲
說客○張良從沛公西○沛公大破秦軍入關至覇上秦王子嬰素車白馬繋頸以組出降軹道旁秦自始皇二十六年併天下二世三世而亡稱帝止十有五年 

西漢 

漢太祖高皇帝堯之後姓劉氏名邦字季沛豐邑中陽里人也母媼息大澤之陂夢與神遇時大雷雨晦冥父太公往見交龍其上已而產劉季隆準而龍顏美鬚髯左股有七十二黑子寬仁愛人意豁如也有大
度不事家人生產及壯爲泗上亭長嘗繇役咸陽縱觀秦皇帝曰嗟乎大丈夫當如此矣單父人呂公好相人見劉季状貌曰吾相人多矣無如季相願季自愛吾有息女願爲箕帚妾卒與劉季卽呂后也秦始皇
嘗曰東南有天子氣於是東遊以厭當之劉季隱於芒碭山澤閒呂氏與人俱求常得之劉季怪問之呂氏曰季所居上有雲氣故從往常得季劉季喜沛中子弟聞之多欲附者爲亭長時以竹皮爲冠及貴常冠
所謂劉氏冠也劉季爲縣送徒驪山徒多道亡自度比至皆盡亡之到豐西止飮夜乃解縱所送徒曰公等皆去吾亦從此逝矣徒中壯士願從者十餘人季被酒夜徑澤中有大蛇當徑季拔劍斬之後人來至蛇
所有老嫗哭曰吾子白帝子也今者赤帝子斬之因忽不見後人告劉季劉季心獨喜自負諸從者日益畏之陳勝起劉季亦起兵於沛以應諸侯旗幟皆赤楚懷王遣沛公破秦入關降秦王子嬰旣定秦還軍覇
上悉召諸縣父老豪桀謂曰父老苦秦苛法久矣吾與諸侯約先入關者王之吾當王關中與父老約法三章耳殺人者死傷人及盜抵罪餘悉除去秦苛法秦民大喜項羽率諸侯兵欲西入關或説沛公守關門
羽至門閉大怒攻破之進至戲期旦擊沛公羽兵四十萬號百萬在鴻門沛公兵十萬在覇上范增説羽曰沛公居山東貪財好色今入關財物無所取婦女無所幸此其志不在小吾令人望其氣皆爲龍成五采
此天子氣也急擊勿失羽季父項伯素善張良夜馳至沛公軍告良呼與俱去良曰臣從沛公有急亡去不義入具告因要伯入見沛公奉巵酒爲壽約爲婚姻曰吾入關秋毫不敢有所近籍吏民封府庫而待將
軍所以守關者備他盜也願伯具言臣之不敢倍德伯許諾曰旦日不可不蚤自來謝伯去具以告羽且曰人有大功擊之不義不如因善遇之沛公旦從百餘騎見羽鴻門謝曰臣與將軍戮力而攻秦將軍戰河
北臣戰河南不自意先入關破秦得復見將軍於此今者有小人之言令將軍與臣有隙羽曰此沛公左司馬曹無傷之言羽留沛公與飮范增數目羽擧所佩玉玦者三羽不應增出使項莊入前爲壽請以劍舞
因擊沛公項伯亦拔劍起舞常以身翼蔽沛公莊不得擊張良出告樊噲以事急噲擁盾直入嗔目視羽頭髮上指目眥盡裂羽曰壯士賜之巵酒則與斗巵酒賜之彘肩則生彘肩噲立飮拔劍切肉啗之羽曰
能復飮乎噲曰臣死且不避巵酒安足辭沛公先破秦入咸陽勞苦而功高如此未有封爵之賞而將軍聽細人之説欲誅有功之人此亡秦之續耳切爲將軍不取也羽曰坐噲從良坐須臾沛公起如廁因招噲
出閒行趨覇上留良謝羽曰沛公不勝桮勺不能辭使臣良奉白璧一雙再拜獻將軍足下玉斗一雙再拜奉亞父足下羽曰沛公安在良曰聞將軍有意督過之脱身獨去已至軍矣亞父拔劍撞玉斗而破之
曰唉豎子不足謀奪將軍天下者必沛公也沛公至軍立誅曹無傷居數日羽引兵西屠咸陽殺降王子嬰燒秦宮室火三月不絶掘始皇冢收寶貨婦女而東秦民大失望韓生説羽關中阻山帶河四塞之地肥
饒可都以覇羽見秦殘破且思東歸曰富貴不歸故鄕如衣繡夜行耳韓生曰人言楚人沐猴而冠果然羽聞之烹韓生羽使人致命懷王王曰如約羽怒曰懷王吾家所立耳非有功伐何得專主約乃陽尊爲義
帝徙江南都郴分天下王諸將羽自立爲西楚覇王乃曰巴蜀亦關中地立沛公爲漢王王巴蜀漢中而三分關中王秦降將三人以距塞漢路漢王怒欲攻羽蕭何諫曰願大王王漢中養其民以致賢人收用巴
蜀還定三秦天下可圖也王乃就國以何爲丞相○漢元年五星聚東井○初淮陰韓信家貧釣城下有漂母見信饑飯信信曰吾必厚報母母怒曰大丈夫不能自食吾哀王孫而進食豈望報乎淮陰屠中少年
有侮信者因衆辱之曰若雖長大好帶劍中情怯耳能死刺我不能出我胯下信熟視之俛出胯下蒲伏一市人皆笑信怯項梁渡淮信從之又數以策干項羽不用亡歸漢爲治粟都尉數與蕭何語何奇之王至
南鄭將士皆謳歌思歸多道亡信度何已數言王不用卽亡去何自追之人曰丞相何亡王怒如失左右手何來謁王罵曰若亡何也何曰追韓信王曰諸將亡以十數公無所追追信詐也何曰諸將易得耳信國
士無雙王必欲長王漢中無所事信必欲爭天下非信無可與計事者王曰吾亦欲東耳安能鬱鬱久居此乎何曰計必東能用信信卽留不然信終亡耳王曰吾爲公以爲將何曰不留也王曰以爲大將何曰
幸甚王素慢無禮拜大將如呼小兒此信所以去乃設壇場具禮諸將皆喜人人自以爲得大將至拜乃韓信也一軍皆驚王遂用信計部署諸將留蕭何收巴蜀租給軍糧食信引兵從故道出襲雍王章邯邯敗
死塞王司馬欣翟王董翳皆降○漢二年項籍弑義帝於江中○初陽武人陳平家貧好讀書里中社平爲宰分肉甚均父老曰善陳孺子之爲宰平曰嗟乎使平得宰天下亦如此肉矣初事魏王咎不用去事項
羽得罪亡因魏無知求見漢王拜爲都尉參乘典護軍周勃言於王曰平雖美如冠玉其中未必有也臣聞平居家盜其嫂事魏不容亡歸楚又不容亡歸漢今大王令護軍受諸將金願王察之王讓魏無知無知
曰臣所言者能也大王所問者行也今有尾生孝己之行而無益成敗之數大王何暇用之乎王拜平護軍中尉盡護諸將諸將乃不敢復言○漢王至洛陽新城三老董公遮説曰順德者昌逆德者亡兵出無名
事故不成明其爲賊敵乃可服項羽無道放殺其主天下之賊也夫仁不以勇義不以力大王宜率三軍之衆爲之素服以告諸侯而伐之於是漢王爲義帝發喪告諸侯曰天下共立義帝今項羽放殺之寡人悉
發關中兵收三河之士南浮江漢而下願從諸侯王擊楚之弑義帝者○漢王率五諸侯兵五十六萬伐楚入彭城收其貨寶美人置酒高會項羽方擊齊聞之自以精兵三萬還擊漢大破漢軍睢水上死者二十
萬人水爲之不流圍漢王三匝會大風從西北起折木發屋揚沙石晝晦王乃得與數十騎遁審食其從太公呂氏閒行遇楚軍爲楚所獲常置軍中爲質漢王至滎陽諸敗軍皆會蕭何亦發關中老弱悉詣滎陽
漢軍復大振○蕭何守關中立宗廟社稷縣邑事便宜施行計關中戶口轉漕調兵未嘗乏絶○魏王豹叛漢王遣韓信擊之豹以柏直爲大將王曰是口尙乳臭安能當韓信信伏兵從夏陽以木罌渡軍襲安邑
虜豹信旣定魏請兵三萬人願以北擧燕趙東擊齊南絶楚糧道西與大王會於滎陽王遣張耳與俱○三年信耳以兵擊趙聚兵井陘口趙王歇及成安君陳餘禦之李左車謂餘曰井陘之道車不得方軌騎不
得成列其勢糧食必在後願得奇兵從閒路絶其輜重足下深溝高壘勿與戰彼前不得鬭退不得還野無所掠不十日兩將之頭可致麾下餘儒者自稱義兵不用奇計信閒知之大喜乃敢下未至井陘口止
夜半傳發輕騎二千人人持赤幟從閒道望趙軍戒曰趙見我走必空壁逐我若疾入趙壁拔趙幟立漢赤幟乃使萬人先背水陣平旦建大將旗鼓鼓行出井陘口趙開壁擊之戰良久信耳佯棄鼓旗走水上軍
趙果空壁逐之水上軍皆殊死戰趙軍已失信等歸壁見赤幟大驚遂亂遁走漢兵夾擊大破之斬陳餘禽趙歇諸將賀因問曰兵法右倍山陵前左水澤今背水而勝何也信曰兵法不曰陷之死地而後生置之
亡地而後存乎諸將皆服信募得李左車解縛師事之用其策遣辨士奉書於燕燕從風而靡○隨何説九江王黥布畔楚歸漢旣至漢王方踞床洗足召布入見布悔怒欲自殺及出就舍帳御飮食從官皆如漢
王居又大喜過望○酈食其説漢王立六國後王曰趣刻印張良來謁王方食具告良良曰請借前箸爲大王籌之遂發八難其七曰天下游士離親戚棄墳墓從大王游者徒欲望尺寸之地今復立六國後游士
各歸事其主大王與誰取天下乎且楚惟無彊六國復橈而從之大王焉得而臣之乎誠用客謀大事去矣漢王輟食吐哺罵曰豎儒幾敗乃公事令趣銷印○楚圍漢王於滎陽漢王謂陳平曰天下紛紛何時定
乎平曰項王骨鯁之臣亞父輩數人耳行閒以疑其心破楚必矣王與平黃金四萬斤不問其出入平多縱反閒羽大疑亞父請骸骨歸疽發背而死○楚圍漢王益急紀信曰事急矣請誑楚乃乘王車出東門
曰食盡漢王出降楚人皆之城東觀漢王乃得出西門去項羽燒殺紀信○漢王軍成皐羽圍之王逃去北渡河晨入趙壁奪韓信軍令信收趙兵擊齊○酈食其説王收滎陽據敖倉粟塞成皐之險王從之○
酈食其爲漢王説齊王下之蒯徹説韓信曰將軍擊齊而漢獨發閒使下之寧有詔止將軍乎酈生伏軾掉三寸舌下七十餘城將軍爲將數歲反不如一豎儒之功乎○四年信襲破齊齊王烹食其而走○漢與
楚皆軍廣武羽爲高俎置太公其上告漢王曰不急下吾烹太公王曰吾與若俱北面事懷王約爲兄弟吾翁卽若翁必欲烹而翁幸分我一杯羹羽願與王挑戰王曰吾寧鬭智不鬭力因數羽十罪羽大怒伏弩
射漢王傷胸○楚使龍且救齊龍且曰韓信易與耳寄食於漂母無資身之策受辱於胯下無兼人之勇進與信夾濰水而陣信夜使人囊沙壅水上流旦渡擊且佯敗還走且追之信使決水且軍大半不得渡
急擊殺且信使人言之漢王請爲假王以鎭齊漢王大怒罵之張良陳平躡足附耳語王悟復罵曰大丈夫定諸侯卽爲眞王耳何以假爲遣印立信爲齊王○項羽聞龍且死大懼使武涉説信欲與連和三分天
下信曰漢王授我上將軍印解衣衣我推食食我言聽計用我倍之不祥雖死不易蒯徹亦説信信不聽○漢立黥布爲淮南王○項王少助食盡韓信又進兵擊之羽乃與漢約中分天下鴻溝以西爲漢以東爲
楚歸太公呂后解而東歸漢王亦欲西歸張良陳平曰漢有天下大半楚兵饑疲今釋不擊此養虎自遺患也王從之○五年王追羽至固陵韓信彭越期不至張良勸王以楚地梁地許兩人王從之皆引兵來
黥布亦會羽至垓下兵少食盡信等乘之羽敗入壁圍之數重羽夜聞漢軍四面皆楚歌大驚曰漢皆已得楚乎何楚人多也起飮帳中命虞美人起舞悲歌慷慨泣數行下其歌曰力拔山兮氣蓋世時不利兮
騅不逝騅不逝兮可奈何虞兮虞兮奈若何騅者羽平日所乘駿馬也左右皆泣莫敢仰視羽乃夜從八百餘騎潰圍南出渡淮迷失道陷大澤中漢追及之至東城乃有二十八騎羽謂其騎曰吾起兵八歲七十
餘戰未嘗敗也今卒困此此天亡我非戰之罪今日固決死願爲諸君決戰必潰圍斬將令諸君知之皆如其言於是欲東渡烏江亭長艤船待曰江東雖小亦足以王願急渡羽曰籍與江東子弟八千人渡江而
西今無一人還縱江東父兄憐而王我我何面目復見獨不愧於心乎乃刎而死楚地悉定獨魯不下王欲屠之至城下猶聞弦誦之聲爲其守禮義之國爲主死節持羽頭示之乃降王還馳入齊王信壁奪其軍
立信爲楚王彭越爲梁王漢王卽皇帝位○置酒洛陽南宮上曰徹侯諸將皆言吾所以有天下者何項氏所以失天下者何高起王陵對曰陛下使人攻城掠地因而與之與天下同其利項羽不然有功者害之
賢者疑之戰勝而不予人功得地而不與人利上曰公知其一未知其二夫運籌帷幄之中決勝千里之外吾不如子房塡國家撫百姓給餽餉不絶糧道吾不如蕭何連百萬之衆戰必勝攻必取吾不如韓信
此三人者皆人傑也吾能用之此吾所以取天下項羽有一范增而不能用此所以爲我禽也羣臣悅服○故齊田橫與其徒五百餘人入海島上召之曰橫來大者王小者侯不來且擧兵誅橫與二客乘傳至洛
陽尸鄕自剄以王禮葬之二客自剄從之五百人在島中者聞之自殺○初季布爲項羽將數窘帝羽滅帝購求布敢匿者罪三族布乃髠鉗爲奴自賣於魯朱家朱家心知其季布也之洛陽見縢公曰季布何罪
臣各爲其主耳以布之賢漢求之急不北走胡南走越耳此棄壯士資敵國也滕公言於上乃赦布召拜郞中○丁公亦爲項羽將嘗逐窘帝彭城西短兵接帝急顧曰兩賢豈相厄哉丁公乃還至是謁見帝以徇
軍中曰丁公爲臣不忠使項王失天下遂斬之曰使後爲人臣無效丁公也○齊人婁敬説上曰洛陽天下之中有德易以興無德易以亡秦地被山帶河四塞以爲固陛下案秦之故此搤天下之亢而拊其背也
上問張良良曰洛陽四面受敵非用武之國關中左殽函右隴蜀阻三面而守敬説是也上卽日都關中○留侯張良謝病避穀曰家世相韓韓滅爲韓報讎今以三寸舌爲帝者師封萬戶侯此布衣之極願棄人
閒事從赤松子游耳良少時於下邳圯上遇老人墮履圯下謂良曰孺子下取履良欲毆之憫其老乃下取履老人以足受之曰孺子可敎後五日與我期於此良如期往老人已先在怒曰與長者期後何也復約
五日及往老人又先在怒複約五日良半夜往老人至乃喜授以一編書曰讀此可爲帝者師異日見濟北穀城山下黃石卽我也旦視之乃太公兵法良異之晝夜習讀旣佐上定天下封功臣使良自擇齊三萬
戸良曰臣始與陛下遇於留此天以臣授陛下封留足矣後經穀城果得黃石焉奉祠之○六年人有上書告楚王韓信反諸將曰發兵阬孺子耳上問陳平平危之曰古有巡守會諸侯陛下第出僞游雲夢會諸
侯於陳因禽之一力士之事耳上從之告諸侯會陳吾將游雲夢至陳信謁上命武士縛信載後車信曰果若人言狡兔死走狗烹飛鳥盡良弓藏敵國破謀臣亡天下已定臣固當烹遂械繋以歸赦爲淮陰侯
上嘗從容問信諸將能將兵多少上曰如我能將幾何信曰陛下不過能將十萬上曰於君何如曰臣多多而益辨上笑曰多多益辨何以爲我禽曰陛下不能將兵而善將將此信之所以爲陛下禽且陛下所謂
天授非人力也○剖符封功臣酇侯蕭何食邑獨多功臣皆曰臣等被堅執鋭多者百餘戰少者數十合蕭何未嘗有汗馬之勞徒持文墨議論顧反居臣等上何也上曰諸君知獵乎遂殺獸者狗也發縱指示者
人也諸君徒能得走獸耳功狗也至如蕭何功人也群臣皆不敢言○上已封大功臣餘爭功不決上從複道上望見諸將往往坐沙中相與語上問張良良曰陛下以此屬取天下今所封皆故人親愛所誅皆平
生仇怨此屬畏不能盡封又恐見疑平生過失及誅故相聚謀反耳上曰奈何良曰陛下平生所憎群臣所共知誰最甚者上曰雍齒良曰急先封雍齒於是封雍齒爲什方侯而急趣丞相御史定功行封群臣皆
喜曰雍齒且侯吾屬無患矣詔定元功十八人位次賜丞相何劍履上殿入朝不趨○尊太公爲太上皇○帝懲秦苛法爲簡易群臣飮酒爭功醉或妄呼拔劍擊柱叔孫通説上曰儒者難與進取可與守成願徴
魯諸生共起朝儀上從之魯有兩生不肯行曰禮樂積德而後可興也通與所微及上左右與弟子百餘人爲緜蕝野外習之○七年長樂宮成諸侯群臣皆朝賀謁者治禮引諸侯王以下至吏六百石以次奉賀
莫不振恐肅敬禮畢置法酒御史執法擧不如儀者輒引去竟朝置酒無敢諠譁失禮者上曰吾乃今日知爲皇帝之貴也拜通爲太常○匈奴寇邊帝自將擊之聞冒頓單于居代谷悉兵三十萬北逐之至平城
冒頓精兵四十萬騎圍帝於白登七日用陳平祕計使閒厚遺閼氏冒頓乃解圍去平從帝征伐凡六出奇計輒益封邑○九年遣劉敬使匈奴和親取家人子名公主妻單于○十年代相國陳豨反帝自將擊之
淮陰侯韓信舍人弟上變告陰與豨謀呂后與蕭何謀詐稱豨已敗死紿信入賀使武士縛信斬之信曰吾悔不用蒯徹之謀乃爲兒女子所詐遂夷信三族○十一年帝破豨還詔捕蒯徹至曰秦失其鹿天下共
逐高材疾足者先得之當時臣唯獨知韓信非知陛下天下欲爲陛下所爲者甚衆力不能耳又可盡烹之邪帝赦之○梁王彭越太僕告其將扈輒勸彭越反上使人掩越囚之反形已具赦處蜀呂后曰此自遺
患遂誅之夷越三族○遣陸賈立南海尉佗爲南粵王佗稱臣奉漢約賈歸報拜太中大夫時前説詩書帝罵之曰乃公馬上得天下安事詩書賈曰陛下以馬上得之寧可以馬上治之乎文武並用長久之術也
使秦幷天下行仁義法先聖陛下安得而有之帝曰試爲我著書秦所以失吾所以得及古成敗賈著書十二篇毎奏稱善號曰新語○淮南王黥布見帝殺韓信醢彭越以同功一體之人自疑禍及遂反帝自將
擊之○十二年帝破布還過魯以太牢祠孔子過沛置酒召宗室故人飮酒酣上自歌曰大風起兮雲飛揚威加海内兮歸故鄕安得猛士兮守四方令沛中子弟習歌之以沛爲湯沐邑○初戚姫有寵生趙王如
意呂后見疏太子仁弱上以如意類己欲廢太子而立之群臣爭之皆能得呂后使人彊要張良畫計良曰此難以口舌爭也顧上所不能致者四人曰東園公綺裡季夏黃公甪里先生以上慢侮士故逃匿山中
義不爲漢臣上高此四人今令太子爲書卑詞安車固請宜來至以爲客時從入朝令上見之則一助也呂后使人奉太子書招之四人至帝擊布還愈欲易太子後置酒太子侍良所招四人者從年皆八十有餘
鬚眉皓白衣冠甚偉上怪問之四人前對各言姓名上大驚曰吾求公數歳公避逃我今何自從吾兒游乎四人曰陛下輕士善罵臣等義不辱今聞太子仁孝恭敬愛士天下莫不延頸願爲太子死者故臣等來
耳上曰煩公幸卒調護四人出上召戚夫人指示之曰我欲易之彼四人者輔之羽翼已成難動矣○蕭何以長安地陿上林中多空地棄請令民得入田上大怒下何廷尉械繋之數日赦之○上擊布中流矢
疾甚呂后問陛下百歳後蕭相國死誰可代之曰曹參其次曰王陵然少戇陳平可以助之平智有餘然難獨任周勃重厚少文可令爲太尉安劉氏者必勃也復問其次上曰此後亦非乃所知也○上崩葬長陵
爲漢王者四年爲帝者八年凡十二年太子盈立是爲孝惠皇帝 

孝惠皇帝名盈母呂太后卽位之元年呂后鴆殺趙王如意斷戚夫人手足去眼煇耳飮瘖藥使居廁中命曰人彘召帝觀之帝驚大哭因病歳餘不能起○二年蕭何卒齊相曹參舍人趣爲裝吾且入相使者果
召參代何爲相國一遵何約束百姓歌之曰蕭何爲相較若畫一曹參代之守而勿失載其淸淨民以寧壹○五年曹參卒○六年王陵爲右丞相陳平爲左丞相○張良卒○周勃爲大尉○帝在位七年崩無子
呂太后取他人子以爲太子至是卽位太后臨朝稱制○元年太后議立諸呂爲王王陵曰高帝刑白馬盟曰非劉氏而王天下共擊之平勃以爲可陵罷相遂王呂氏○四年太后廢少帝幽殺之立恆山王義爲
帝改名弘亦名佗人子爲惠帝子者也○八年太后崩諸呂欲爲亂時呂祿將北軍呂產將南軍大尉勃不能主兵平勃使酈寄説祿解印以兵授勃勃入軍門令曰爲呂氏右袒爲劉氏左袒軍中皆左袒召朱虚
侯劉章予卒千餘人擊呂產殺之分部悉捕諸呂無少長皆斬之○諸大臣迎代王恆王西鄕讓者三南鄕讓者再遂卽位誅子弘等赦天下是爲太宗孝文皇帝 

孝文皇帝名恆母薄氏夢龍據胸遂生帝帝立尊爲皇太后○元年陳平爲左丞相周勃爲右丞相○時有獻千里馬者帝曰鸞旗在前屬車在後吉行日五十里師行三十里朕乘千里馬獨先安之於是還其馬
與道里費而下詔曰朕不受獻也其令四方毋求來獻○帝益明習國家事朝而問右丞相勃曰天下一歳決獄幾何勃謝不知又問一歳錢穀出入幾何勃又謝不知惶愧汗出沾背上問左丞相平平曰有主者
卽問決獄責廷尉問錢穀責治粟内史上曰君所主者何事平謝曰陛下使待宰相宰相者上佐天子理陰陽順四時下遂萬物之宜外鎭撫四夷内親附百姓使卿大夫各得其職焉帝稱善勃大慙謝病免○
河南守呉公治平爲天下第一召爲廷尉呉公薦洛陽人賈誼年二十餘一歳中超遷爲大中大夫○陳平卒○二年賜天下今年田租半○三年張釋之爲廷尉上行中渭橋有一人橋下走乘輿馬驚捕屬廷尉
釋之奏犯蹕當罰金上怒釋之曰法如是更重之是法不信於民廷尉天下之平也一傾天下用法皆爲之輕重民安所措手足乎上良久曰廷尉當是也其後人有盜高廟玉環得下廷尉治釋之奏當棄市上大
怒曰人盜先帝器吾欲致之族而廷尉以法奏之非吾所以共承宗廟意也釋之曰盜宗廟器而族之假令愚民取長陵一抔土何以加其法乎帝許之○六年淮南厲王長謀反廢徙死民有歌之者曰一尺布尙
可縫一斗粟尙可舂兄弟二人不相容帝聞而病之後封其四子爲侯○匈奴冒頓死○先是上議以賈誼位公卿大臣多短之上以爲長沙王大傅徙梁王大傅上疏曰方今事埶可爲痛哭者一可爲流涕者二
可爲長太息者六○十年帝舅薄昭殺漢使者帝不忍誅使公卿群臣往哭之昭自殺○十二年賜民今年田租半○十三年大倉令淳于意有罪當刑少女緹縈上書曰死者不可復生刑者不可復屬願沒入爲
官婢以贖父刑上憐悲其意詔除肉刑○是歳除田之租税○十六年方士新垣平爲上大夫○後元年平以詐伏誅○六年匈奴寇上郡雲中詔將軍周亞夫屯細柳劉禮次覇上徐厲次棘門以備胡上自勞軍
至覇上及棘門軍直馳入大將以下騎送迎已而之細柳不得入先驅曰天子且至軍門都尉曰軍中聞將軍令不聞天子詔上乃使使持節詔將軍亞夫乃傳言開門門士請車騎曰將軍約軍中不得驅馳上乃
按轡徐行至營成禮而去群臣皆驚上曰嗟乎此眞將軍矣向者覇上棘門軍兒戲耳○七年帝崩在位二十三年宮室苑囿車騎服御無所增益嘗欲作露臺召匠計之直百金上曰中人十家之產也何以臺爲
身衣弋綈所幸愼夫人衣不曳地示朴爲天下先呉王不朝賜以几杖張武受賂金錢更加賞賜以愧其心專以德化民當時公卿大夫風流篤厚恥言人過上下成俗是以海内安寧家給人足後世莫能及葬覇
陵太子卽位是爲孝景皇帝 

孝景皇帝名啓卽位之元年丞相申屠嘉奏功莫大於高皇帝宜爲帝者太祖之廟德莫盛於孝文皇帝宜爲帝者太宗之廟制曰可○帝爲太子時鼂錯爲家令得幸太子家號爲智囊帝卽位錯爲内史數請閒
言事輒聽寵傾九卿法令多所更定○初孝文時呉王濞太子入見得侍皇太子飮博爭道不恭皇太子引博局提殺之濞稱病不朝錯數呉過可削文帝不忍及帝卽位錯曰呉王誘天下亡人謀作亂今削之亦
反不削亦反削之反亟禍小不削反遲禍大上令公卿列侯宗室雜議莫敢難鼂錯又言楚趙有罪削一郡膠西有姦削六縣及削呉會稽豫章書至呉王遂反膠西膠東菑川濟南楚趙皆先有呉約至是同反
齊王先諾後悔初文帝且崩戒太子曰卽有緩急周亞夫眞可任將及七國反拜亞夫太尉將三十六將軍往擊呉楚鼂錯素與袁盎不善盎言獨有斬錯復諸侯故地兵可無血刃而罷錯於是要斬東市父母妻
子同產無少長皆棄市周亞夫大破呉楚諸反者皆平亞夫後爲相封條侯以諫忤上意罷上曰此鞅鞅非少主臣卒爲人誣告下獄嘔血死○自漢興掃除繁苛與民休息孝文加以恭儉至帝遵業五六十載之
閒移風易俗黎民醇厚國家無事人給家足都鄙廩庾皆滿而府庫餘貲財京師之錢鉅萬貫朽而不可校太倉之粟陳陳相因充溢露積於外紅腐不可勝食爲吏者長子孫居官者以爲姓號故有倉氏庫氏
人人自愛而重犯法然罔疏而民富或至驕溢兼幷之徒武斷郷曲宗室有土公卿以下奢侈無度物盛而衰固其變也帝崩在位一十七年有中元後元太子立是爲世宗孝武皇帝 

孝武皇帝名徹卽位之元年始改元曰建元年有號始此○擧賢良方正直言極諫之士親策問之廣川董仲舒對曰事在強勉而已矣強勉學問則聞見博而知益明強勉行道則德日起而大有功又曰人君者
正心以正朝廷正朝廷以正百官正百官以正萬民正萬民以正四方四方正遠近莫不一於正而無邪氣奸其閒是以陰陽調風雨時群生和萬民殖諸福之物可致之祥莫不畢至而王道終矣陛下行高而思
厚知明而意美愛民而好士然而敎化不立萬民不正譬琴瑟不調甚者必解而更張之乃可鼓也爲政而不行甚者必變而更化之乃可理也漢得天下以來常欲治而至今不可善治者當更化而不更化也
又曰養士莫大乎太學太學者賢士之所關也敎化之本原也願興太學置明師以養天下之士又曰郡守縣令民之師帥所使承流而宣化也宜使列侯郡守各擇其吏民之賢者歳貢各三人又曰春秋大一統
者天地之常經古今之通誼也今師異道人異論臣愚以爲諸不在六藝之科孔子之術者皆絶其道然後統紀可一法度可明而民知所從矣上善其對以爲江都相○上使使者奉安車蒲輪束帛加璧迎魯申
公旣至問治亂之事公年八十餘對曰爲治不在多言顧力行何如耳○三年閩越擊東甌遣使發兵救之徙其衆江淮閒○帝始爲微行起上林苑○五年置五經博士○六年閩越擊南越遣王恢等擊之○
元光元年初令郡國擧孝廉各一人○二年方士李少君見上善爲巧發奇中言祠竈則致物而丹沙可化爲黃金蓬萊仙者可見見之以封禪則不死上信之始親祠竈遣方士入海求蓬萊安期生之屬海上燕
齊迂怪之士多更來言神事矣○上用大行王恢議遣恢等將兵匿馬邑旁谷中陰使聶壹誘匈奴入塞而擊之單于覺而去自是絶和親攻當路塞○唐蒙上書請通南夷拜蒙中郞將將千人入夜郞夜郞侯聽
約以爲犍爲郡○又拜司馬相如爲中郞將通西夷邛筰冉駹置郡縣西至沫若水南至䍧牱爲徼○徴吏民有明當世之務習先聖之術者縣次續食令與計偕菑川公孫弘對策曰人主和德於上百姓和合於
下故心和則氣和氣和則形和形和則聲和聲和則天地之和應矣策奏擢爲第一待詔金馬門齊人轅固年九十餘亦以賢良徴弘仄目事之固曰公孫子務正學以言無曲學以阿世○六年初算商車○匈奴
寇上谷遣將軍衞靑等擊卻之○元朔元年主父偃上書諫伐匈奴嚴安亦上書及徐樂亦上書云陛下何威而不成何征而不服書奏上召見曰公等皆安在何相見之晩也皆拜郞中是秋匈奴入寇二年又入
寇遣衞靑等擊之遂取河南地置朔方郡○五年公孫弘爲丞相封平津侯上方興功業弘於是開東閣以延賢人○匈奴寇朔方遣衞靑率六將軍擊之還以靑爲大將軍○匈奴入代○六年春遣衞靑等六將
軍擊匈奴夏再遣○元狩元年遣博望侯張騫使西域通滇國○二年以霍去病爲驃騎將軍擊破匈奴過焉支祁連山而還○匈奴渾邪王降置五屬國以處其衆○三年匈奴入右北平定襄○四年遣衞靑霍
去病擊匈奴去病封狼居胥山而還○元鼎二年方士文成將軍李少翁以詐誅○西域始通置酒泉武威郡○五年遣將軍路博德等擊南越○方士五利將軍欒大以詐誅○六年討西羌平之○南越平置九
郡○元封元年帝出長城登單于臺遣使告單于曰南越王頭已縣於漢北闕下今單于能戰天子自將待邊○帝如緱氏登中嶽遂東巡海上求神仙封泰山禪肅然復東北至碣石而還○滇王降置益州郡
○三年擊樓蘭虜其王擊車師破之○朝鮮降置樂浪臨屯玄菟眞番郡○匈奴寇邊遣兵屯朔方○五年南巡江漢至泰山增封○六年擊昆明○太初元年帝如泰山十一月甲子朔旦冬至作太初曆以正月
爲歳首○遣李廣利伐大宛不克○遣趙破奴擊匈奴敗沒○三年匈奴大入破塞外城障○大發兵從李廣利伐宛宛降得善馬數十匹○四年匈奴單于使使來獻○天漢元年遣中郞將蘇武使匈奴單于欲
降之幽武置大窖中絶不飮食武齧雪與旃毛幷咽之數日不死匈奴以爲神徙武北海上無人處使牧羝曰羝乳乃得歸○二年遣李廣李擊匈奴別將李陵敗降虜○上以法制御下好尊用酷吏東方盜賊滋
起遣使者衣繡衣持斧督捕得斬二千石以下○四年李廣利擊匈奴不利○太始三年帝東巡瑯琊浮海而還○四年東巡祀明堂修封禪○征和二年巫蠱事作帝如甘泉以江充爲使者治巫蠱獄掘太子宮
云得木人尤多太子據懼使客佯爲使者收捕充斬之白母衞皇后發中廏車載射士出武庫兵發長樂宮衞卒上從甘泉來詔發三輔兵丞相劉屈氂將之太子亦矯制發兵逢丞相軍兵合戰五日死者數萬
皇后自殺太子亡至湖自經死後高廟有寢郞田千秋上書言有白頭翁教臣云子弄父兵罪當笞上悟曰此高廟神靈告我也知太子無罪作歸來望思之臺於湖天下聞而悲之○三年匈奴寇五源酒泉遣李
廣利擊之廣利降匈奴○四年罷方士候神人者○以田千秋爲相封富民侯罷議輪臺屯田下詔深陳旣往之悔○後元二年上幸五柞宮病篤以霍光爲大司馬大將軍受遺詔輔太子上在位五十四年改元
者十有一曰建元元光元朔元狩元鼎元封太初天漢太始征和後元上雄材大略承文景豐富之後窮極武事嘗謂高帝遺平城之憂思如齊襄公復九世之讐數征匈奴盡漢兵勢匈奴遠遁幕南無王庭斥地
立郡縣置受降城通西域通西南夷東擊朝鮮南伐粤軍旅歳起内事土木築上苑屬南山建柏梁臺作承露銅盤高二十丈大七圍上有仙人掌以方士公孫卿言神仙好樓居作蜚廉桂館通天莖臺作首山宮
作建章宮千門萬戸東鳳閣西虎圈北太液池中有漸臺蓬萊方丈瀛州壺梁南有玉堂璧門立神明臺作明光宮極皆侈靡數巡幸崇祠祀修封禪國用不給賣武功爵級造鹿皮幣白金桑弘羊孔僅之徒作均
輸平準法興利以佐費置鹽官算舟車造緡錢天下蕭然末年盜起微輪臺一詔漢幾不免爲秦所用丞相初惟田蚡稍專上嘗謂蚡曰卿除吏盡未吾亦欲除吏後皆充位而已公孫弘後國事多事丞相連以誅
死公孫賀拜相至涕泣不肯拜亦卒以罪死酷吏張湯趙禹杜周義縱王温舒之徒皆嘗峻用刑法然湯等有罪亦不貸也其閒卜式兒寬之屬亦以長者見用汲黯獨以嚴見憚數切諫不得留内爲東海守好淸
靜臥閤内不出而郡中大治入爲九卿上方招文學嘗曰吾欲云云黯曰陛下内多欲而外施仁義奈何欲效唐虞之治乎上怒罷朝曰甚矣黯之戇也他日又曰古有社稷臣黯近之矣淮南王安謀反曰漢廷大
臣獨汲黯好直諫守節死義如丞相弘等説之如發蒙耳黯嘗拜淮陽守曰臣病不能任郡事願爲郞中出入禁闥補過拾遺上曰君薄淮陽邪吾今召君矣顧淮陽吏民不相得徒得君之重臥而治之至淮陽
十歳竟卒黯甚爲上所重大將軍衞靑雖貴上或踞廁見之如黯不冠不見也上招選天下材智士俊異者寵用之莊助朱買臣吾丘壽王司馬相如東方朔枚皐終軍等在左右相如特以詞賦得幸朔皐不根持
論好詼諧上以俳優畜之朔嘗語上前侏儒以爲上欲殺之侏儒泣請命上問朔朔曰侏儒飽欲死臣朔饑欲死伏日賜肉晏朔先斫肉持歸上召問令自責朔曰受賜不待詔何無禮也拔劍斫肉何壯也斫之不
多何廉也歸遺細君又何仁也然朔亦時直諫有所捕益自李少君以來求神仙不已文成誅而五利至五利以文成爲言上曰文成食馬肝死耳及五利又誅公孫卿等尤見聽信末年帝乃悟曰天下豈有仙人
盡妖妄耳節食服藥差可少病而已漢興雖自惠帝已除挾書之禁文帝已廣遊學之路然儒學終未盡盛至帝世董仲舒公孫弘皆以春秋進兒寬亦以經術飾吏事後又有孔安國等出表章六經實自帝始
數獲祥瑞白麟朱雁芝房寶鼎皆爲樂章薦之郊廟文章亦至帝世始盛人以爲有三代之風焉帝壽七十而崩葬茂陵太子立是爲孝昭皇帝 

孝昭皇帝名弗陵母鉤弋夫人趙氏娠十四月而生武帝命其門曰堯母門年七歳體壯大多知武帝欲立之察群臣唯霍光忠厚可任大事使黃門畫周公負成王朝諸侯以賜光譴責鉤弋夫人賜死曰古國家
所以亂由主少母壯驕淫自恣也明年武帝崩遂卽位燕王旦以長不得立謀反赦弗治黨與伏誅○始元六年蘇武還自匈奴武初徙北海上掘野鼠去草實而食之臥起持漢節李陵謂武曰人生如朝露何久
自苦如此陵與衞律降匈奴皆富貴律亦屢勸武降終不肯漢使者至匈奴匈奴詭言武已死漢使知之言天子射上林中得鴈足有帛書云武在大澤中匈奴不能隱乃遣武還武留匈奴十九年始以強壯出
及還須髮盡白拜爲典屬國○左將軍上官桀子安爲霍光婿生女立爲皇后桀與安自以后之祖父乃不若光以外祖專制朝事桀與光爭權時鄂國蓋長公主爲所愛丁外人求封侯不許怨光燕王旦自以帝
兄常怨望御史大夫桑弘羊爲子弟求官不得亦怨望於是皆與旦通謀詐令人爲旦上書言光出都肄郞羽林道上稱蹕擅調益莫府校尉專權自恣疑有非常候光出沐日奏之桀欲從中下其事弘羊當與大
臣共執退光書奏帝不肯下明旦光聞之止畫室中不入上問大將軍安在桀曰以燕王告其罪不敢入詔召大將軍光入免冠頓首謝上曰將軍之廣明都郞屬耳調校尉以來未能十日燕王何以得知之且將
軍爲非不須校尉是時元鳳元年帝年十四尙書左右皆驚而上書者果亡捕之甚急桀等懼白上小事不足遂上不聽後桀黨有譖光者上輒怒曰大將軍忠臣先帝所屬以輔朕身敢有毀者坐之自是無不敢
復言桀等謀令長公主置酒請光伏兵挌殺之因廢帝而立旦安又謀誘旦至而誅之廢帝而立桀會有知其謀者以聞捕桀安弘羊等幷宗族悉誅之蓋主與旦皆自殺○四年傅介子使西域誘樓蘭王刺殺之
馳傳詣闕以其爲匈奴反閒也○元平元年帝年二十一而崩在位十四年改元者三曰始元元鳳元平霍光爲政與民休息天下無事昌邑王賀哀王髆之子武帝孫也光迎賀入卽位尊皇后爲皇太后賀淫戲
無度光奏廢之迎立武帝曾孫是爲中宗孝宣皇帝 

孝宣皇帝初名病已後改名詢武帝曾孫也初戻太子據納史良娣生史皇孫進進生病已數月遭巫蠱事皆繋獄望氣者言長安獄中有天子氣武帝遣使令盡殺獄中人丙吉時治獄拒不納曰佗人無辜尙不
可況皇曾孫乎使者還報武帝曰天也及長高材好學亦喜遊侠具知閭里姦邪吏治得失昭帝元鳳中泰山有大石自起立上林有僵樹復起蠶食其葉曰公孫病已立及賀廢病已年十八矣光等奏病已躬節
儉慈仁愛人可以嗣孝昭後迎入卽位旣立六年霍光卒始親政○地節三年路溫舒上書言秦有十失其一尙存治獄之吏是也俗語曰畫地爲獄議不入刻木爲吏期不對此悲痛之辭願省法制寬刑罪則太
平可興上爲置廷尉平獄刑號爲平矣○膠東相王成勞來不怠治有異績賜爵關內侯○魏相爲丞相丙吉爲御史大夫○四年霍氏謀反伏誅夷其族告者皆封列侯初霍氏奢縱茂陵徐福上疏言宜以時抑
制無使至亡書三上不聽至是人爲徐生上書曰客有過主人見其竈直突傍有積薪謂主人更爲曲突速徙其薪主人不應俄失火鄕里共救之幸而得息殺牛置酒謝其鄕人人謂主人曰鄕使聽客之言不費
牛酒遂無火患今論功而賞曲突徙薪無恩澤焦頭爛額爲上客邪上乃賜福帛以爲郞帝初立謁高廟霍光驂乘上嚴憚之若有芒刺在背後張安世代光參乘上從容肆體甚安近焉故俗傳霍氏之禍萌於驂
乘○北海太守朱邑以治行第一入爲大司農渤海太守龔遂入爲水衡都尉先是渤海歲饑盜起選遂爲太守召見問何以治盜遂對曰海瀕遐遠不沾聖化其民饑寒而吏不恤使陛下赤子盜弄兵于潢池中
耳今欲使臣勝之邪將安之也上曰選用賢良固欲安之遂曰治亂民如治亂繩不可急也願無拘臣以文法得便宜從事上許焉乘傳至渤海界郡發兵迎遂皆遣還移書罷捕諸持田器者爲良民持兵者乃爲
盜遂單車至府盜聞卽時解散民有持刀劍者使賣劍買牛賣刀買犢曰何爲帶牛佩犢勞來巡行郡中皆有蓄積獄訟止息至是召入○元康元年殺京兆尹趙廣漢初廣漢爲穎川太守穎川俗豪傑相朋黨
廣漢爲缿項筩受吏民投書使相告訐奸黨散落盜賊不得發由是入爲京兆尹尤善爲鉤距以得其情閭裡銖兩之姦皆知發姦擿伏如神京兆政淸長老傳自漢興治京兆者莫能及至是人上書言廣漢以私
怨論殺人下廷尉吏民守闕號泣者數萬人竟坐要斬廣漢廉明威制豪強小民得職百姓追思歌之○以尹翁歸爲右扶風初爲東海太守過辭廷尉于定國定國欲託邑子語終日竟不敢見曰此賢將汝不任
事也又不可干以私以治郡高第遂入治常爲三輔最○二年上欲因匈奴衰弱出兵擊其右地使不復擾西域魏相諫曰救亂誅暴謂之義兵兵義者王敵加於己不得已而起者謂之應兵兵應者勝爭恨小故
不忍憤怒者謂之忿兵兵忿者敗利人土地貨寶者謂之貪兵兵貪者破恃國家之大矜人民之衆欲見威於敵者謂之驕兵兵驕者滅匈奴未有犯於邊境今欲興兵入其地臣愚不知此兵何名者也今年計
子弟殺父兄妻殺夫者二百二十二人此非小變左右不憂乃欲發兵報纖芥之忿於遠夷殆孔子所謂吾恐季孫之憂不在顓臾而在蕭牆之内上從相言○三年太子太傅疏廣兄子太子少傅疏受上疏乞骸
骨許之加賜黃金公卿故人設祖道供張東門外送者車數百兩道路觀者皆曰賢哉二大夫旣歸日賣金共具請族人故舊賓客相與娛樂不爲子孫立產業曰賢而多財則損其志愚而多財則益其過且夫富
者衆之怨也吾不欲益其過而生怨○神爵元年先零與諸羌畔上使問後將軍趙充國誰可將者充國年七十餘對曰無逾老臣復問將軍度羌虜何如當用幾人充國曰兵難遙度願至金城圖上方略乃詣金
城上屯田奏願罷騎兵留步兵萬餘分屯要害處條不出兵留田便宜十二事奏毎上輒下公卿議初是其計者什三中什五最後什八魏相任其計可必用上從之○二年司隷校尉蓋寛饒奏封事上以爲怨謗
下吏寛饒自剄○三年丞相魏相薨故事上書者皆爲二封署其一曰副領尙書者先發副封所言不善屛去不奏自霍光薨後相卽白去副封以防雍蔽及爲相好觀漢故事及便宜章奏數條漢興以來便宜行
事及賢臣賈誼晁錯董仲舒等所言請施行之勅掾吏案事郡國及休告從家還至府輒白四方異聞或有逆賊風雨災異郡不上相輒奏言之與御史大夫丙吉同心輔政上皆重之至是吉代爲丞相吉尙寬大
好禮讓嘗出逢群鬭死傷不問逢牛喘使問逐牛行幾里矣或譏吉失問吉曰民鬭京兆所當禁宰相不親細事非所當問也方春未可熱恐牛暑故喘此時氣失節三公調陰陽職當憂人以爲知大體○五凰元
年殺左馮翊韓延壽延壽爲吏好古敎化由穎川太守入爲馮翊民有昆弟相訟延壽閉閣思過訟者各悔不復爭郡中翕然相勅厲恩信周徧復莫有詞訟民吏推其至誠不忍欺紿至是坐事棄市百姓莫不流
涕○三年丙吉薨黃覇爲丞相覇嘗爲穎川太守吏民稱神明不可欺力敎化後誅罰長史許丞老病聾督郵白欲逐之覇曰許丞廉吏雖老尙能拜起重聽何傷數易長史送故迎新之費及姦吏因緣絶簿書
盜財物公私費耗甚多所易新吏又未必賢或不如其故徒相益爲亂凡治道去其太甚者耳覇以外寬内明得吏民心治爲天下第一至是代吉覇材長於治民及爲相功名損治郡時○四年大司農耿壽昌白
令邊郡皆築倉穀賤增價而糴以利農穀貴減價而糶以利民名曰常平倉○殺前光祿勳楊惲惲廉潔無私人上書告惲爲妖惡言免爲庶人惲家居治產自娛其友孫會宗戒之惲報曰過大行虧常爲農夫
以沒世田家作苦歳時伏臘烹羊炰羔斗酒自勞酒後耳熱仰天拊罐呼嗚嗚其詩曰田彼南山蕪穢不治種一頃豆落而爲萁人生行樂耳須富貴何時淫荒無度不知其不可也人上書告惲驕奢不悔下廷尉
案得所與會宗書帝見而惡之以大逆無道要斬○甘露元年公卿奏京兆尹張敞惲之黨友不宜處位上惜敞材寢其奏敞使掾絮舜有所案驗舜私歸曰五日京兆耳安能復案事敞聞舜語卽收繋獄竟致其
死後爲舜家所告敞上書從闕下亡命歳餘京師枹鼓數警上思敞能復召用之○黃覇卒于定國爲丞相定國父于公初爲獄吏東海有孝婦寡居不嫁以養其姑姑以年老妨婦嫁自經死姑女告婦迫殺其母
婦不能辨自誣伏于公爭之不能得孝婦死東海枯旱三年後太守來公言其故太守祭孝婦冢遂雨于公治獄有陰德令高大門閭容駟馬車曰我後世必有興者子定國以地節元年爲廷尉朝廷稱之曰張釋
之爲廷尉天下無冤民于定國爲廷尉民自以不冤至是由御史大夫代覇○匈奴亂五單于爭立呼韓邪單于上書願款塞誦藩臣甘露三年來朝詔以客禮待之位諸侯王上○上以戎狄賓服思股肱之美
乃圖畫其人於麒麟閣惟霍光不名曰大司馬大將軍博陸候姓霍氏其次張安世韓增趙充國魏相丙吉杜延年劉德梁丘賀蕭望之蘇武凡十一人皆有功德知名當世○帝在位改元者七曰本始地節元康
神爵五鳳甘露黃龍凡二十五年崩葬杜陵帝興於閭閻知民事艱難厲精爲治樞機周密品式備具拜刺史守相輒親見問常曰民所以安其田里而無嘆息愁恨之聲者政平訟理也與我共此者其惟良二千
石乎以爲太守吏民之本數變易則下不安故二千石有治理之效輒以璽書勉勱增秩賜金公卿缺則選諸所表以次用之漢世良吏於是爲盛信賞必罰綜核名實政事文學法理之士咸精其能吏稱其職
民安其業遭値匈奴衰亂推亡固存信威北夷單于慕義稽首稱藩功光祖宗業垂後裔可謂中興侔德高宗周宣矣太子卽位是爲孝元皇帝 

孝元皇帝名奭初爲太子柔仁好儒見宣帝所用多文法吏以刑名繩下嘗燕從容言陛下持刑太深宜用儒生宣帝作色曰漢家自有制度本以覇王道雜之奈何純任德敎用周政乎且俗儒不達時宜好是古
非今使人眩於名實不知所守何足委任乃歎曰亂我家者太子也宣帝少依太子母家許氏許后以霍氏毒死故弗忍廢太子至是卽位○初元元年立皇后王氏○二年下蕭望之周堪及宗正劉更生獄皆免
爲庶人時史高以外屬領尙書事望之堪副之二人帝師傅數言治亂陳正事選更生給事中與侍中金敞並拾遺左右四人同心謀議史高充位而已由此與望之有隙中書令弘恭僕射石顯自宣帝時久典樞
機及帝卽位多疾以顯中人無外黨遂委以政事事無大小因顯白決貴幸傾朝百僚皆敬事顯顯巧慧習事能探得人主微指内深賊持詭辨以中傷人與高表裡望之等患外戚許史放縱又疾恭顯擅權建白
以爲中書政本國家樞機宜以通明公正處之武帝遊宴後庭故用宦者非古制也宜罷中書宦官應古不近刑人之義上不能從恭顯奏望之堪更生朋黨相稱譽數譖詐大臣毀離親戚欲以專擅權勢爲不忠
誣上不道請謁者召致廷尉時上初卽位不省召致廷尉爲送獄可其奏後上召堪更生曰繋獄上大驚曰非但廷尉問邪令出視事恭顯使高説上竟罷免後上復徴堪更生爲中郞且欲望之以爲相恭顯許史
皆側目知望之素高節不詘辱建白望之不悔過服罪深懷怨望自以託師傅終不坐非頗屈望之於獄塞其怏怏心則聖朝無以施恩厚上曰太傅素剛安肯就吏顯等曰人命至重望之所坐語言薄過必無所
憂令謁者召望之因急發執金吾軍騎馳圍其第望之飮鳩自殺○弘恭死石顯爲中書令○五年匈奴郅支單于殺漢使者西走康居○永光元年匈奴呼韓邪單于北歸庭○建昭二年殺魏郡太守京房房學
易焦延壽延壽嘗曰得我道以亡身者京生也爲郞屢言災異有驗嘗宴見言事意指石顯顯奏出之尋徴下獄棄市○顯威權日盛與中書僕射牢梁少府五鹿充宗結爲黨友諸附倚者皆得寵位民歌之曰
牢邪石邪五鹿客邪印何纍纍綬若若邪○三年西域副校尉陳湯矯制發兵與都護甘延壽襲擊郅支單于於康居斬之四年春傳首至京懸藁街十日○竟寧元年呼韓邪單于來朝願婿漢以後宮王嬙字昭
君賜之○帝崩在位十六年改元者四初元永光建昭竟寧帝雖喜儒術得韋玄成匡衡爲相無相業帝徒優游不斷漢業衰焉太子卽位是爲孝成皇帝 

孝成皇帝名驁母王氏生帝於甲觀少好經書其後幸酒樂燕樂元帝時爲太子幾廢賴史丹伏靑蒲涕泣諫止至是卽位尊王氏爲皇太后以元舅王鳳爲大司馬大將軍領尙書事○建始元年石顯以罪免歸
道死○封舅王崇爲安成侯賜譚商立根逢時爵關内侯黃霧四塞○河平二年悉封諸舅爲列侯○陽朔三年王鳳卒王音爲大司馬王譚領城門兵○鴻嘉四年王譚卒王商領城門兵○永始元年封太后弟
之子莽爲新都侯○立皇后趙氏名飛燕女弟合德爲婕妤○二年王音卒王商爲大司馬○故南昌尉梅福上書曰方今君命犯而主威奪外戚之權日以益盛陛下不察其形願察其景建始以來日食地震三
倍春秋水災無與比數陰盛陽微金鐵爲飛此何景也書上不報○四年王商卒王根爲大司馬○安昌侯張禹以帝師傅毎有大政必與定議時吏民多上書言災異王氏專政所致上至禹第辟左右親以示禹
禹自見年老子孫弱恐爲王氏所怨謂上曰春秋日食地震或爲諸侯相殺夷狄侵中國災變之意深遠難見故聖人罕言命不語怪神性與天道自子貢之屬不得聞何況淺見鄙儒之所言新學小生亂道誤人
宜無信用上雅信愛禹由此不疑王氏故槐里令朱雲上書求見願賜尙方斬馬劍斷佞臣一人頭以厲其餘上問誰也對曰安昌侯張禹上大怒曰小臣居下廷辱師傅罪死不赦御史將雲下雲攀殿檻檻折
雲呼曰臣得下從龍逢比干遊於地下足矣未知聖朝何如耳左將軍辛慶忌叩頭流血爭之上意乃解及當治檻上曰勿易因而輯之以旌直臣○綏和元年王根病免王莽爲大司馬○二年帝崩在位二十六
年改元者七曰建始河平陽朔鴻嘉永始元延綏和帝有威儀臨朝若神然荒于酒色政在外家張禹薛宣翟方進爲相漢業愈衰焉太子卽位是爲孝哀皇帝 

孝哀皇帝名欣定陶恭王康之子元帝之孫也祖母傅氏母丁氏成帝無子故立爲太子至是卽位丁傅用事罷大司馬莽就第○建平元年用夏賀良言漢歴中衰當更受天命宜急改元易號乃改元太初更號
陳聖劉太平皇帝尋罷改元更號事誅夏賀良等○帝幸董賢元壽元年以賢爲大司馬二年帝崩賢自殺○帝在位七年改元者二曰建平元壽太皇太后以王莽爲大司馬領尙書事迎中山王卽位是爲孝平
皇帝 

孝平皇帝名箕子後更名衎中山孝王興之子元帝孫也哀帝崩立爲嗣太皇太后臨朝大司馬王莽秉政百官總己以聽元始元年莽爲安漢公○四年聘莽女爲皇后加安漢公號宰衡位諸侯王上○五年
太師孔光卒成哀以來光等爲三公養成漢禍諂佞成風上書頌莽者至四十八萬人加莽九錫○臘日莽上椒酒於帝置毒帝崩在位六年改元者一曰元始太皇太后詔徴宣帝玄孫嬰爲皇太子號曰孺子嬰
莽居攝踐祚贊曰假皇帝民臣謂之攝皇帝 

孺子嬰爲嗣之初爲是王莽居攝元年劉崇起兵討莽不克死○二年東郡太守翟義故丞相方進子也起兵討莽不克死○初始元年莽卽眞天子位國號新更號漢太皇太后曰新室文母太皇太后王莽者王
曼之子也孝元皇后兄弟八人獨曼早死不侯莽幼孤群兄弟皆將軍五侯子乘時侈靡以輿馬聲色佚游相高莽折節爲恭儉勤身博學被服如儒生外交英俊内事諸父曲有禮意封新都侯爵位益尊節操愈
謙虚譽隆洽傾其諸父遂得漢政哀帝崩迎立平帝五年而弑帝攝位三年竟簒位國號新○始建國元年廢孺子嬰爲定安公○二年漢太皇太后王氏崩○天鳳四年荊州盜起新市人王匡爲之帥馬武王常
成丹往從之藏於綠林山中○五年莽大夫揚雄死雄字子雲成帝之世以奏賦爲郞給事黃門三世不徙官及莽簒以耆老久次轉爲大夫嘗作大玄法言卒章稱莽功德比伊周後又作劇秦美新之文以頌莽
劉棻嘗從雄學奇字棻坐事誅辭連及雄時雄校書天祿閣上使者來欲收之雄從閣上自投下莽詔勿問至是死○琅琊樊崇東海刁子都等兵起○地皇三年崇兵自號赤眉○綠林兵分爲下江新市兵○
荊州平林兵起○漢宗室劉縯及弟秀起兵舂陵新市平林兵皆附之明年諸將共立劉玄爲皇帝玄舂陵戴侯買之後與縯秀同高祖時在平林軍中號更始將軍諸將貪其懦弱立之南面立朝群臣以手舏席
羞愧流汗不能言大赦改元更始都于宛○更始元年劉秀大破莽兵於昆陽○成紀隗囂兵起○公孫述起兵成都○更始遣將破武關析人鄧曄起兵迎入長安衆兵誅莽傳首詣更始莽未簒時更定官名及
十二州界罷置改易天下多事更造錯刀契刀大錢等貨旣簒位以劉字卯金刀也禁剛卯金刀之利不得行罷錯刀契刀五銖錢等更名天下田曰王田不得買賣男口不盈八而田過一井分餘田予九族鄕里
故無田者受田立五均司市錢府官令民各以所業爲貢更作寶貨有金銀龜貝錢布五物六名二十八品百姓潰亂寶貨不行乃行小錢大錢數更變不信盜鑄及私挾五銖錢者抵罪於是農商失業食貨倶廢
民至涕泣市道後又改貨布貨泉毎一易錢民又大陷犯鑄錢法檻車鎖頸傳詣長安者以十萬數死什六七改易制度政令煩多四方囂然謳吟思漢久矣歳旱蝗人相食遠近兵起莽以五石銅鑄威斗如北斗
状以厭勝衆兵出入使人負之以行至漢兵入宮猶旋席隨斗柄而坐曰天生德於予漢兵其如予何斬首於漸臺軍人分其身節解臠之自簒至亡改元者三曰始建國天鳳地皇凡十五年莽傳首至宛更始自
宛遷都洛陽父老見司隸校尉官屬或垂涕曰不圖今日復見漢官威儀○更始元年遷都長安○赤眉攻長安明年赤眉入更始出奔已而降赤眉爲所殺自立至亡凡三年前數月大司馬秀已卽位河北爲是
世祖光武皇帝 

東漢 

世祖光武皇帝名秀字文叔長沙定王發之後也景帝生發發生舂陵節侯買侯再三世徙封以南陽白水鄕爲舂陵宗族往家焉買少子外外生囘囘生南頓令欽欽生秀於南頓有嘉禾一莖九穗之瑞故名
先是有望氣者望舂陵曰氣佳哉鬱鬱葱葱然王莽改貨曰貨泉人以其字爲白水眞人秀竟從白水起隆準日角受尙書通大義嘗過蔡少公少公學圖讖言劉秀當爲天子或曰國師公劉秀乎秀戲曰何由知
非僕邪及新市平林兵起南陽騷動宛人李通迎秀起兵秀兄縯字伯升慷慨有大節常憤憤欲復社稷平居不事家人生業傾身破產交結天下雄俊至是分遣親客發諸縣兵縯自發舂陵子弟皆恐懼亡匿
曰伯升殺我及見秀絳衣大冠驚曰謹厚者亦復爲之乃自安部署賓客招說諸帥新市平林下江兵皆來會兵多無所統一欲立劉氏從人望下江將王常欲立縯新市平林將帥憚其威明遂立更始以縯爲大
司徒秀爲將軍秀狥昆陽定陵郾皆下之莽遣王邑王尋大發兵平山東以長人巨無霸爲壘尉驅虎豹犀象之屬以助兵勢號百餘萬旌旗千里不絶諸將見兵盛皆走入昆陽欲散去秀至郾定陵悉發諸營兵
自將步騎千餘爲前鋒尋邑遣兵數千合戰秀奔之斬首數十級諸將曰劉將軍平生見小敵怯今見大敵勇甚可怪也尋邑兵卻諸部共乘之連勝遂前無不一當百秀與敢死者三千人衝其中堅尋邑陣亂
漢兵乘銳崩之遂殺尋昆陽城中守者亦鼓譟出中外合勢呼聲動天地莽兵大潰走者相踐伏尸百餘里會大雷風屋瓦皆飛雨下如注虎豹皆股戰溺死滍川者萬數關中聞之震恐海內豪傑響應皆殺莽牧
守自稱將軍用漢年號旬月徧天下縯兄弟威名日盛更始殺縯秀不敢服喪飮食言笑惟枕席有涕泣處更始慙拜秀大將軍封武信侯未幾以秀行大司馬事遣徇河北所過除莽苛政南陽鄧禹杖策追秀
及於鄴秀曰我得專封拜生遠來寧欲仕乎禹曰不願也但願明公威德加於四海禹得效其尺寸垂功名於竹帛耳更始常才帝王大業非所任明公莫如延攬英雄務悅民心立高祖之業救萬民之命天下不
足定也秀大悅令禹常宿止於中與定計議邯鄲卜者王郞詐稱成帝子子輿入邯鄲稱帝徇下幽冀州郡響應秀北徇薊上谷大守耿況子弇馳至盧奴上謁秀曰是我北道主人也薊城反應王郞秀趣出城
晨夜南馳至蕪蔞亭馮異上豆粥至饒陽乏食至下曲陽聞王郞兵在後至滹沱河候吏還白河水流澌無船不可濟秀使王霸視之霸恐驚衆還卽詭曰冰堅可渡遂前至河冰亦合乃渡未畢數騎而冰解至南
宮遇大風雨入道傍空舍馮異抱薪鄧禹爇火秀對竈燎衣異復進麥飯至下博城西惶惑不知所之有白衣老人指曰努力信都爲長安城守去此八十里秀卽馳赴之時郡縣皆已降王郞獨信都太守任光和
戎太守邳肜不肯光出聞秀至大喜肜亦來會發旁縣得精兵移檄討王郞郡縣還復響應秀引兵拔廣阿披輿地圖指示鄧禹曰天下郡縣如是今始得其一子前言不足定何也禹曰方今海內殽亂人思明君
猶赤子慕慈母古之興者在德厚薄不在大小也耿弇以上谷漁陽兵行定郡縣會秀於廣阿進拔邯鄲斬王郞得吏民與郞交書數千章秀會諸將燒之曰令反側子自安秀部分吏卒皆言願屬大樹將軍謂馮
異也爲人謙退不伐諸將毎論功異常獨屛樹下故有此號更始遣使立秀爲蕭王令罷兵耿弇說王辭以河北未平不就徵王擊銅馬諸賊悉破降之諸將未信降者降者亦不自安王敕各歸營勒兵自乘輕騎
案行諸部降者相語曰蕭王推赤心置人腹中安得不效死乎悉以分配諸將南徇河內赤眉西攻長安王遣將軍鄧禹等兵入關禹薦寇恂文武備具有牧民御衆之才使守河內王自引兵徇燕趙擊尤來大槍
等諸賊盡破之王還至中山諸將上尊號不許至南平棘固請又不許耿純曰士大夫捐親戚棄土壤從大王於矢石之閒固望攀龍鱗附鳳翼以成其所志耳今畱時逆衆恐望絶計窮則有去歸之思大衆一散
難可復合馮異亦言宜從衆議會儒生强華自關中奉赤伏符來曰劉秀發兵捕不道四夷雲集龍鬭野四七之際火爲主羣臣因復請乃卽皇帝位于鄗南改元建武○赤眉樊崇等立宗室劉盆子爲帝年十五
時在軍中主牧羊被髮徒跣敝衣赭汗見衆拜恐畏欲啼○賊入長安更始走帝下詔封爲淮陽王○宛人卓茂嘗爲密令敎化大行道不拾遺上卽位先訪求茂以爲太傅封襃德侯○車駕入洛陽遂都之○
關中未定鄧禹引衆而西號百萬所至停車駐節勞來百姓垂髫戴白滿車下名震關西至栒邑久不進兵赤眉大掠而出禹乃入長安赤眉復入禹戰不利走徵還京師遣馮異入闕禹慚無功要異共攻赤眉
大戰於囘溪敗績收散卒堅壁已而大破赤眉於崤底璽書勞異曰始雖垂翅囘溪終能奮翼澠池可謂失之東隅收之桑楡赤眉餘衆東向宜陽上勒軍待之樊崇以劉盆子丞相徐宣等肉袒降上陳軍馬令盆
子君臣觀之謂曰得無悔降乎宣叩頭曰去虎口歸慈母誠歡誠喜無限上曰卿所謂鐵中錚錚庸中佼佼者也各賜田宅○睢陽人斬劉永降劉永在更始時立爲梁王更始亡永稱帝至是敗○漁陽太守彭寵
奴斬寵以降初上討王郞寵發突騎轉粮不絶自負其功意望甚高不能滿幽州牧朱浮與書曰遼東有豕生子白頭將獻之道遇羣豕皆白以子之功論於朝廷遼東豕也上徵寵寵自疑遂反至是敗○劉永所
立齊王張步降上初以步爲東萊太守已而受永命王齊將軍耿弇屢戰大破之拔祝阿齊南臨菑車駕至臨菑勞軍謂弇曰將軍前在南陽建大策嘗以爲落落難合有志者事竟成也步敗齊地悉平○將軍吳
漢等擊斬劉永所立海西王董憲及叛將龐萌等江淮山東悉平時惟隗囂公孫述未平上積苦兵閒謂諸將曰且當置此兩子於度外耳○馮異自長安入朝上謂公卿曰是我起兵時主簿也爲吾披荊棘定關
中詔勞異曰倉卒蕪蔞亭豆粥滹沱河麥飯厚意久不報○建武八年上自將征隗囂潁川盜起上還謂執金吾寇恂曰潁川迫近京師獨卿能平之耳從九卿復出可也恂勸上親征賊悉降恂竟不拜郡百姓遮
道曰願借寇君一年乃畱恂鎭撫大軍不戰而還○建武九年隗囂死囂自更始初年起兵至建武初據天水自稱西州上將軍後嘗遣馬援往成都觀公孫述援與述舊謂當握手歡如平生時述已稱帝四年矣
援旣至盛陳陛衞以延援援謂其屬曰天下雌雄未定公孫不吐哺迎國士反修飾邊幅如偶人形此何足久稽天下士乎因辭歸謂囂曰子陽井底蛙耳而妄自尊大不如專意東方囂乃使援奉書雒陽初到
良久卽引入上自殿廡下岸幘迎笑曰卿遨遊二帝閒今見卿使人大慚援頓首曰當今非但君擇臣臣亦擇君臣與公孫述同縣少相善臣前至蜀述陛戟而後進臣臣今遠來陛下何知非刺客姦人而簡易若
是帝笑曰卿非刺客顧說客耳援曰天下反覆盜名字者不可勝數今見陛下恢廓大度同符高祖乃知帝王自有眞也援歸囂問東方事援曰上才明勇略非人敵也且開心見誠無所隱伏闊達多大節略與高
祖同經學博覽政事文辯前世無比囂曰卿謂何如高帝援曰不如也高帝無可無不可今上好吏事動如法度又不喜飮酒囂不擇曰如卿言反復勝乎遣子入侍未幾反復嘗問班彪以戰國從橫之事彪作王
命論諷之囂不聽馬援詣行在上復使游說仍自賜囂書囂竟臣於公孫述述立囂爲朔寧王上征囂馬援在上前聚米爲山谷指畫形勢開示軍所從徑道上曰虜在吾目中矣遂進軍囂奔西城病餓恚憤而卒
子純降隴右悉平○十二年公孫述亡述茂陵人自更始時據蜀稱帝國號成上旣平隴右曰人苦不自足旣得隴復望蜀遣大司馬吳漢等將兵會征南大將軍岑彭伐蜀彭在荊門裝戰船漢欲罷之彭不可
上報彭曰大司馬習用步騎不曉水戰荊門之事一惟征南公爲重而已彭戰船並進所向無前述使盜刺殺彭吳漢繼進至成都擊殺述蜀地悉平○涼州牧竇融率河西武威張掖酒泉燉煌金城五郡太守入
朝融自建武初據河西後遣使奉書上以爲牧賜璽書曰議者必有任囂敎尉佗制七郡之計書至河西皆驚以爲天子明見萬里之外上征隗囂融率五郡兵與大軍會蜀平奉詔歸朝拜冀州牧○十八年代王
盧芳死於匈奴芳安定人詐稱武帝曾孫劉文伯自建武初據安定匈奴迎之立爲漢帝數爲邊郡寇患後來降王于代復反奔匈奴以病死○二十二年匈奴求和親上遣使許之自呼韓邪單于死于成帝時
其後累世皆仕漢平帝時王莽頒條於匈奴謂中國無二名諷單于改名莽篡漢易漢所賜單于璽曰章單于怨恨數寇邊建武以來匈奴助盧芳寇漢後又數與烏桓鮮卑連兵入寇至是始請和○西域請都護
不許遂附於匈奴先是莎車王賢鄯善王安皆遣使奉獻賢使再至上賜賢都護印綬邊郡守上言不可假以大權詔收還更賜大將軍印賢恨猶詐稱大都護諸國悉服屬賢賢驕橫欲兼幷西域諸國懼凡十八
國遣子入侍願得漢都護上厚賜遣還其侍子至是復請上復卻之○二十四年匈奴南邊八部立日逐王比爲南單于款漢塞內附於是分爲南北匈奴○二十五年貊人鮮卑烏桓並入朝○二十六年立南單
于庭置使匈奴中郞將以領之徙南單于居西河美稷○二十七年北匈奴亦遣使求和親明年又請許之○中元二年上崩上起兵時年二十八卽位年三十一第五倫毎讀詔書嘆曰此聖主也一見決矣手書
賜方國一札十行細書成文明愼政體總攬權綱量時度力擧無過事嘗幸南陽置酒會宗室諸母相與語曰文叔平日與人不款曲惟直柔耳乃能如此上聞之笑曰吾理天下亦欲以柔道行之上在兵閒久厭
武事蜀平後非警急未嘗言軍旅北匈奴衰困臧宮馬武上書請攻滅之鳴劍扺掌馳志於伊吾之北矣上報書吿以黃石公包桑記曰柔能勝剛弱能勝强自是諸將莫敢言兵閉玉門關謝絶西域保全功臣
不復任以兵事皆取列侯就第以吏事責三公亦不以功臣任吏事諸將皆以功名自終祭遵先死上念之不已來歙岑彭死鋒鏑䘏之甚厚吳漢賈復終於帝世漢在軍或戰不利意氣自若上歎曰吳公差强人
意隱若一敵國矣毎出師朝受詔夕就道及卒上臨問所欲言漢曰臣愚願陛下愼無赦而已復自起兵時爲督上曰賈督有折衝千里之威嘗戰被傷上驚曰吾嘗戒其輕敵果然失吾名將聞其婦有孕生子邪
我女嫁之生女邪我子娶之其撫羣臣毎如此惟馬援死之日恩意頗不終焉援嘗曰大丈夫當以馬革裹屍安能死兒女手交趾反援以伏波將軍討平之武陵蠻反援又請行帝愍其老援被甲上馬據鞍顧盻
以示可用上笑曰矍鑠哉是翁乃遣之先是上壻梁松嘗候援拜牀下援自以父友不答松不平援在交趾嘗遣書戒其兄子曰吾欲汝曹聞人過如聞父母名耳可聞口不可言好議論人長短是非政法不願子
孫有此行也龍伯高敦厚周愼謙約節儉吾愛之重之願汝曹效之杜季良豪俠好義憂人之憂樂人之樂父喪致客數郡畢至吾愛之重之不願汝曹效之也效伯高不得猶爲謹敕之士所謂刻鵠不成尙類騖
也效季良不得陷爲天下輕薄子所謂畫虎不成反類狗也季良者杜保保仇人上書吿保以援書爲證保坐免官松坐與保游幾得罪愈恨援至是援軍至壺頭不利卒軍中松構陷之收新息侯印綬援前在交
趾常餌薏苡以輕身勝瘴氣軍還載之一車後有追譖之者以爲明珠文犀上益怒得朱勃上書訟其冤乃稍解上於贓罪無所貸大司徒歐陽歙嘗犯贓歙所授尙書弟子千餘人守闕求哀竟不免死於獄所用
羣臣如宋弘等皆重厚正直上姉湖陽公主嘗寡居意在弘弘入見主坐屛後上曰諺言富易交貴易妻人情乎弘曰貧賤之交不可忘糟糠之妻不下堂上顧主曰事不諧矣主有蒼頭殺人匿主家吏不能得
洛陽令董宣候主出行奴驂乘叱下車挌殺之主入訴上大怒召宣欲捶殺之宣曰縱奴殺人何以治天下臣不須捶請自殺卽以頭叩楹流血被面上令小黃門持之使叩頭謝主宣兩手據地終不肯上勅强項
令出賜錢三十萬當時州牧郡守縣令皆良吏郭伋守潁川近帝城上勞之曰河潤九里京師蒙福杜詩守南陽郡人爲之語曰前有召父後有杜母張堪守漁陽人爲之語曰桑無附枝麥穗兩岐張堪爲政樂不
可支劉昆爲令江陵有火叩頭向之反風滅火後守弘農虎北渡河上問行何德政而至是昆曰偶然耳上曰長者之言也命書之策尤重高節徵處士周黨至不屈伏而不謁或奏詆之上曰自古明王聖主必有
不賓之士賜帛罷之處士嚴光與上嘗同游學物色得之齊國披羊裘釣澤中徵至亦不屈上與光同臥以足加帝腹明日太史奏客星犯御座甚急上曰朕與故人嚴子陵共臥耳拜諫議大夫不肯受去畊釣
隱富春山中終漢世多淸節士自此始方天下未平上已有志文治首起太學稽式古典修明禮樂晚歲起明堂靈臺辟雍粲然文物可述毎旦視朝日昃乃罷引公卿郞將講論經理夜分乃寐皇太子乘閒諫
曰陛下有禹湯之明而失黃老養性之道上曰我自樂此不爲疲也在位三十三年身致太平改元者二曰建武中元壽六十二太子立是爲顯宗明皇帝 

孝明皇帝初名陽母陰氏光武微時嘗曰仕宦當作執金吾娶妻當得陰麗華後竟得之生陽幼穎悟光武詔州郡檢覈墾田戶口諸郡各遣人奏事見陳畱吏牘上有書視之云潁川弘農可問河南南陽不可問
光武詰吏由祇言於街上得之光武怒陽年十二在幄後曰吏受郡敕欲以墾田相方耳河南帝城多近臣南陽帝鄕多近親田宅踰制不可爲準以詰吏首服光武大奇之郭皇后廢陰貴人立爲后陽爲皇太子
改名莊至是卽位○永平二年臨辟雍行養老禮以李躬爲三老桓榮爲五更三老東面五更南面上親袒割牲執醬而饋執爵而酳禮畢引榮及弟子升堂諸儒執經問難冠帶搢紳之人圜橋門而觀聽者億萬
計○三年圖畫中興功臣二十八將於南宮雲臺應二十八宿鄧禹爲首次馬成吳漢王梁賈復陳俊耿弇杜茂寇恂傅俊岑彭堅鐔馮異王霸朱祐任光祭遵李忠景丹萬脩蓋延邳肜銚期劉植耿純臧宮馬武
劉隆惟馬援以皇后之父不與焉○十一年東平王蒼來朝蒼自上卽位初爲驃騎將軍五年而歸國至是入朝上問處家何以爲樂蒼曰爲善最樂○十七年復置西域都護戊己校尉初耿秉請伐匈奴謂宜如
武帝通西域斷匈奴右臂上從之以秉與竇固爲都尉屯涼州固使假司馬班超使西域超至鄯善其王禮之甚備匈奴使來頓疎懈超會吏士三十六人曰不入虎穴不得虎子奔虜營斬其使及從士三十餘級
鄯善一國震怖超吿以威德使勿復與虜通超復使于窴其王亦斬虜使以降於是諸國皆遣子入侍西域復通至是竇固等擊車師而還以陳睦爲都護及以耿恭爲戊校尉關龕爲己校尉分屯西域○十八年
北匈奴攻戊校尉耿恭初上卽位之明年南單于比死弟莫立上遣使授璽綬北匈奴寇邊南單于擊卻之漢與北匈奴交使南單于怨欲畔密使人與交通漢置度遼將軍於五原以防之已而漢伐北匈奴北匈
奴亦寇邊至是攻恭於金蒲城恭以毒藥傅矢語匈奴曰漢家箭神中者有異虜視創皆沸大驚恭乘暴風雨擊之殺傷甚衆匈奴震怖曰漢兵神眞可畏也乃解去○上崩在位十八年改元者一曰永平壽四十
八上性惼察好以耳目隱發爲明公卿大臣數被詆毀近臣尙書以下至見提曳嘗怒郞藥崧以杖撞之崧走入床下上怒甚疾言曰郞出郞出崧曰天子穆穆諸侯皇皇未聞人君自起撞郞乃赦之上遵奉建武
制度無更變后妃家不得封侯預政館陶公主爲子求郞上曰郞官上應列宿出宰百里苟非其人民受其殃不許當時吏得其人民樂其業遠近畏服戶口滋殖焉太子立是爲肅宗孝章皇帝 

孝章皇帝名烜母賈氏馬皇后養之立爲太子至是卽位○西域攻沒都護北匈奴圍己校尉又圍耿恭詔遣兵罷都護及戊己校尉官惟班超上疏請兵欲遂平西域上知功可成從之○北匈奴五十八部來降
時北匈奴衰耗黨衆離畔南部攻其前丁零寇其後鮮卑擊其左西域攻其右不復自立乃遠引而去鮮卑擊斬北單于故部衆有來降者○上崩在位十三年改元者三曰建初元和章和壽三十一上繼明帝察
察之後知人厭苛切事從寬厚文之以禮樂嘗議貢擧法韋彪議曰國以簡賢爲務賢以孝行爲首求忠臣必於孝子之門上然之廬江毛義以行義稱張奉候之府檄適至以義守安陽令義捧檄入喜動顏色
奉心賤之後義母死徵辟皆不至奉乃歎曰往日之喜爲親屈也上下詔襃寵之州郡得人如廉范在蜀郡弛禁以便民民歌之曰廉叔度來何暮不禁火民安作昔無襦今五袴當時皆以平徭簡賦忠恕長者爲
政終上之世民賴其慶太子立是爲孝和皇帝 

孝和皇帝名肇母梁氏竇皇后子之年十歲卽位竇后臨朝竇憲以外戚侍中用事有罪求出擊北匈奴以自贖后從之大破匈奴登燕然山刻石勒功而還入爲大將軍四年父子兄弟並爲卿校充滿朝廷有逆
謀上知之遂與宦者鄭衆定議勒兵收憲印綬迫令自殺以衆爲大長秋常與議政宦官用權自此始○先是漢兵擊北單于走死漢立其弟後叛追斬滅之鮮卑徙據北匈奴地自此漸盛○徵班超還京師卒
超起自書生投筆有封侯萬里外之志有相者謂曰生燕頷虎頭飛而食肉萬里侯相也自假司馬入西域章帝時爲西域將兵長史至上以超爲西域都護騎都尉平定諸國在西域三十年以功封定遠侯至是
以年老乞歸願生入玉門闕上許之任尙代爲都護請敎超曰君性嚴急水淸無大魚宜蕩佚簡易尙私謂人曰我以班君當有奇策今所言平平耳尙後果失邊和如超言○上在位十八年崩改元者二曰永元
元興太子立是爲孝殤皇帝 

孝殤皇帝名隆生百餘日卽位改元延平在位八閱月而崩時皇太后鄧氏臨朝與鄧隲定策立嗣是爲孝安皇帝 

孝安皇帝名祜淸河王慶之子章帝孫也未冠迎卽位鄧后仍臨朝鄧隲爲大將軍時邊軍多事鄧隲欲棄涼州幷力北邊郞中虞詡以爲不可曰關西出將關東出相烈士武夫多出涼州衆皆從詡議隲惡詡欲
陷之會朝歌賊攻殺長吏州郡不能禁以詡爲朝歌長故舊皆弔之詡曰不遇盤根錯節無以別利器及到官募壯士攻刦者爲上傷人偸盜者次之收得百餘人使入賊中誘令刦掠伏兵殺數百人又潛遣貧人
能縫者傭作賊衣以綵線縫其裾有出市里者輒禽之賊駭散縣境皆平太后知詡有將帥之略以爲武都太守叛羌數千遮詡詡停不進宣言請兵須到乃發羌聞之分鈔傍縣詡因其散日夜進道令軍士各作
兩竈日增倍之或曰孫臏減竈而君增之兵法日行不過三十里而今日且二百里何也詡曰虜衆多吾兵少徐行易爲所及速進則彼不測虜見吾竈日增謂郡兵來迎衆多行速必憚追我孫臏見弱吾今示强
勢不同也旣到郡兵三千而羌萬餘攻圍赤亭數十日詡命强弩勿發潛發小弩羌謂力弱不能至幷兵急攻於是使二十强弩共射一人發無不中羌大驚詡因出城奮擊明日悉陳其兵令從東郭門出北郭門
入貿易衣服囘轉數周羌不知其數相恐動詡潛於淺水設伏候其走路羌果大奔因掩擊大破之賊由是敗散○太后崩鄧隲罷自殺○汝南太守王龔好才愛士以袁閬爲功曹引進黃憲陳蕃等憲父爲牛醫
憲年十四潁川荀淑遇於逆旅竦然異之曰子吾之師表也見閬曰子國有顏子閬曰見吾叔度邪戴良才高毎見憲歸惘然若自失其母曰汝復從牛醫兒來邪陳蕃等相謂曰時月之閒不見黃生鄙吝之萌復
存乎心矣太原郭泰過閬不宿從憲累日曰奉高之器譬之氿濫雖淸而易挹叔度汪汪若千頃陂澄之不淸撓之不濁不可量也憲初擧孝廉又辟公府人勸其仕暫到京師卽還年四十八而終○太尉楊震自
殺震關西人時人稱之曰關西孔子楊伯起敎授生徒堂下得三鱣都講以爲有三公之象取以進曰先生自此升矣後嘗爲郡守屬邑令有懷金遺之者曰暮夜無知者震曰天知地知子知我知何謂無知令慚
而退及爲三公時宦者及上乳母王聖用事皆有請託震不從又數以近習爲言共構之策收印綬遂死葬之日名士皆來會有大鳥高丈餘至墓前俯仰流涕而去○上少號聰明旣卽位多失德在位十九年崩
改元者五曰永初元初永寧建光延光太子先爲近習所譖坐廢爲濟陰王閻皇后臨朝與閻顯迎章帝孫北鄕侯懿嗣位宦者孫程等誅顯遷閻后迎立濟陰王是爲孝順皇帝 

孝順皇帝名保爲孫程等所立宦官以功封侯者十九人○尙書令左雄奏令郡國擧孝廉限年四十以上諸生通章句文吏能牋奏乃得應選其有茂材異等若顏淵子奇不拘年齒雄公直精明能審覈眞僞
決志行之有擧少年至者雄詰之曰顏囘聞一知十孝廉聞一知幾邪頃之中外坐謬擧黜免者十餘人惟汝南陳蕃潁川李膺下邳陳球等三十餘人得拜郞中○以皇后父梁商爲大將軍商死以其子冀爲大
將軍不疑爲河南尹遣使者八人分行州郡張綱獨埋其車輪於洛陽都亭曰豺狼當道安問狐狸劾奏冀不疑無君之心十五事上知綱言直而不能用冀欲中傷之廣陵賊張嬰寇亂揚徐閒十餘年乃以鋼爲
廣陵太守綱單車徑詣嬰壘門請與相見譬曉之嬰等萬餘人降綱入壘宴散遣任所之南州晏然在郡卒嬰等爲之制服行喪時二千石長吏有能政者冀州刺史蘇章有故人爲淸河太守章行部爲設酒甚歡
守喜曰人皆有一天我獨有二天章曰今日蘇孺文與故人飮者私恩也明日冀州刺史案事者公法也遂擧正其姦贓之罪○上在位二十年崩改元者五曰永建陽嘉永和漢安建康太子立是爲孝沖皇帝 

孝沖皇帝名炳年二歲卽位三閱月而崩改元者一曰永嘉梁太后迎立渤海孝王之子是爲孝質皇帝 

孝質皇帝名纘章帝曾孫也年八歲卽位少而聰慧嘗因朝會目梁冀曰此跋扈將軍也冀深惡之使左右於餅中進毒遂崩在位一年有半改元者一曰本初冀迎立蠡吾侯是爲孝桓皇帝 

孝桓皇帝名志章帝曾孫也年十五卽位梁冀以定策功益封又封其子弟皆侯李固杜喬欲立淸河王蒜至是蒜貶爲侯自殺固喬下獄死○前朗陵侯相潁川荀淑少博學有高行李固李膺等皆師宗之相朗
陵治稱神君子八人時人稱爲八龍其六曰爽字慈明人言荀氏八龍慈明無雙縣令命其里曰高陽里爽嘗謁李膺因爲之御旣還喜曰今日乃得御李君矣同郡陳寔與淑齊名嘗詣淑長子紀字元方御車
次子諶字季方驂乘孫羣字長文尙幼抱車中至淑家八龍更迭侍左右淑孫彧字文若尙幼抱置膝上太史奏德星見五百里內有賢人聚寔嘗爲大丘長修德淸淨吏民追思之紀諶之子問其父優劣於其祖
寔曰元方難爲兄季方難爲弟○詔擧獨行之士涿郡崔寔至公車不對策退而著政論略曰聖人能與世推移俗士苦不知變以爲結繩之約可復治亂秦之緖干羽之舞可以解平城之圍夫刑罰者治亂之藥
石也德敎者興平之粱肉也以德敎除殘是以粱肉治疾也以刑罰治平是以藥石供養也自數世以來政多恩貸馭委其轡馬駘其銜四牡橫犇皇路險傾方將拑勒鞬輈以救之豈暇鳴和鑾淸節奏哉昔文帝
雖除肉刑當斬右趾棄市笞者往往至死是文帝以嚴致平非以寬致平也仲長統見其書曰凡爲人主宜寫一通置之坐側○朱穆爲冀州刺史令長望風解印去者數十人及到奏劾貪汚有宦者歸葬父用玉
匣穆案驗剖其棺出之上聞大怒徵穆詣廷尉太學生劉陶等數千人上書訟穆謂中官竊持國柄手握王爵口銜天憲穆獨亢然不顧竭心懷憂爲上深計臣願代穆罪上赦之陶又上疏乞以穆及李膺輔王室
書奏不省○梁冀凶恣日積以外戚用事者二十年威行內外天子拱手而已上與宦者單超等謀勒兵收冀印綬冀自殺梁氏無少長皆棄市超等五人皆侯自冀誅天下想望異政黃璚首爲太尉○陳蕃薦處
士徐穉姜肱等穉字孺子豫章人陳蕃爲守時特設一榻以待穉去則縣之穉不應諸公之辟然聞其死輒負笈赴弔豫炙一雞以酒漬綿暴乾裹之到冢隧外以水漬綿白茆藉飯以雞置前祭畢畱謁不見喪主
而行肱彭城人與二弟仲海季江俱孝友常共被嘗遇盜兄弟爭死盜兩釋之穉肱被徵皆不至黃璚卒四方名士會葬者七千人穉至進爵哀哭置生芻墓前而去諸名士曰此必南州高士徐孺子也使陳畱茆
容追之問國事不答太原郭泰曰孺子不答國事是其愚不可及也泰初游洛陽李膺與爲友膺嘗歸鄕里送車數千兩膺惟與泰同舟而濟衆賓望之者如神仙焉容年四十餘畊於野遇雨避樹下衆皆箕踞
容獨危坐愈恭泰見而異之遂勸令學鉅鹿孟敏荷甑墮地不顧而去泰見問之曰甑已破矣視之何益泰亦勸令學自餘因泰奬進成名者甚衆泰擧有道不就曰吾夜觀乾象晝察人事天之所廢不可支也
陳畱仇香名覽年四十爲蒲亭長民有陳元母吿元不孝香親到其家爲陳人倫感悟卒爲孝子考城令王奐署香爲主簿謂曰陳元不罰而化之得無少鷹鸇之志邪香曰以爲鷹鸇不若鸞鳳奐曰枳棘非鸞鳳
所栖百里非大賢之路乃資香入太學常自守泰就房見之起拜床下曰君泰之師也不應徵辟而卒○自黃璚以來三公如楊秉劉寵皆人望寵嘗守會稽郡大治被徵有五六老叟自山谷閒出人賷百錢送之
曰明府下車以來狗不夜吠民不見吏今聞當見棄去故自扶奉送寵曰吾政何能及公言邪勤苦父老爲人選一大錢受之後入爲司空秉立朝正直爲河南尹時嘗以忤宦官得罪後爲太尉以卒陳蕃繼秉爲
太尉數言李膺以爲司隸校尉宦官畏之皆鞠躬屛氣不敢出宮省時朝廷綱紀頽弛膺獨持風裁以聲名自尙士有被其容接者名爲登龍門云○以劉寬爲尙書令寬嘗歷典三郡多仁恕吏民有過以蒲鞭罰
之○初上爲侯時受學於甘陵周福及卽位擢爲尙書時同郡房植有名鄕人謠曰天下規矩房伯武因師獲印周仲進二家賓客互相譏揣成隙由是有甘陵南北部黨人之議始此汝南太守宗資以范滂爲功
曹南陽太守成瑨以岑晊爲功曹皆襃善糾違滂尤剛勁疾惡如讐二郡謠曰汝南太守范孟博南陽宗資主畫諾南陽太守岑公孝弘農成瑨但坐嘯太學諸生三萬餘人郭泰賈彪爲之冠與陳蕃李膺更相推
重學中語曰天下模楷李元禮不畏强禦陳仲擧於是中外承風競以臧否相尙會成瑨與太原守劉瓆於赦後案殺宦官之黨徵下獄將棄市山陽守翟超以張儉爲督郵破宦官踰制冢宅東海相黃浮亦收宦
官家屬犯法者殺之宦官訴寃皆得罪蕃屢爭之上不聽宦官敎人上書吿李膺養太學遊士共爲部黨誹訕朝廷疑亂風俗上震怒下郡國逮捕黨人案經三府蕃卻不肯署上愈怒下膺等北寺獄辭連杜密陳
寔范滂等二百餘人使者追捕四出蕃又極諫上策免之朝廷震慄莫敢復爲黨人言者賈彪曰吾不西行大難不解乃入洛陽說皇后父竇武上疏解之膺等獄辭又多引宦官子弟宦官乃懼白上赦黨人二百
餘人皆歸田里書名三府禁錮終身上在位二十一年改元者七曰建和和平元嘉永興永壽延熹永康崩竇皇后迎立解瀆亭侯是爲孝靈皇帝 

孝靈皇帝名宏章帝玄孫也年十二卽位竇太后臨朝竇武爲大將軍陳蕃爲太傅徵天下名賢李膺杜密等皆列于朝天下想望太平蕃武共議以宦官操弄國柄濁亂海內奏誅曹節王甫等謀泄宦者夜召所
親歃血共盟請帝御前殿作詔板拜王甫黃門令使其黨持節收武等誣以大逆先執陳蕃殺之武自殺梟首都亭遷太后於南宮李膺初雖廢錮士大夫皆高其道而汚穢朝廷更相標榜爲稱號以竇武陳蕃劉
淑爲三君言一世之所宗也李膺荀昱杜密王暢劉祐魏朗趙典朱㝢爲八俊言人英也郭泰范滂尹勳巴肅宗慈夏馥蔡衍羊陟爲八顧言能以德行引人也張儉翟超岑晊菀康劉表陳翔孔昱檀敷爲八及
言能導人追宗也度尙張邈王孝劉儒胡母班秦周蕃嚮王章爲八廚言能以利救人也及陳蕃竇武用事復擧拔膺等陳竇死膺等復廢錮曹節諷有司奏諸鉤黨膺詣詔獄考死滂就捕母與訣曰汝今得與李
杜齊名死亦何憾滂跪受敎再拜而辭顧其子曰使汝爲惡惡不可爲使汝爲善我不爲惡聞者爲之流涕黨人死者百人其死徙廢錮者又六七百人郭泰私痛曰詩云人之云亡邦國殄瘁漢室滅矣但未知瞻
烏爰止于誰之屋耳泰雖好臧否而不爲危言覈論故處濁世而禍不及焉○詔諸儒正五經文字命蔡邕爲古文篆隸三體書之刻石立太學門外○上好文學引諸生能文賦者並待制鴻都門下置立太學
諸生皆斗筲小人君子恥之○開西邸賣官各有賈崔烈以五百萬得司徒問其子以外議何如子曰人嫌其銅臭耳○鉅鹿張角以妖術敎授號太平道符水療病遣弟子遊四方轉相誑誘十餘年閒徒衆數十
萬置三十六方大方萬餘小方六七千各立渠帥一時俱起皆著黃巾所在燔刦旬月之閒天下響應遣皇甫嵩等討黃巾嵩與沛國曹操合軍破賊操父嵩爲宦者曹騰養子或云夏侯氏子也操少機警有權數
任俠放蕩不治行業汝南許劭與從兄靖有高名共覈論鄕黨人物毎月輒更其題品故汝南俗有月旦評操往問劭曰我何如人劭不答刦之乃曰子治世之能臣亂世之姦雄操喜而去至是以討賊起○皇甫
嵩討張角角死嵩與其弟戰破斬之○上崩在位二十二年改元者四曰建寧熹平光和中平子辯立何太后臨朝后兄大將軍何進錄尙書事袁紹勸進誅宦官太后未肯紹等畫策召四方猛將引兵向京以脅
太后遂召將軍董卓之兵卓未至進爲宦官所殺紹勒兵捕諸宦官無少長皆殺之凡二千餘人有無鬚而誤死者卓至問亂由辯年十四語不可了陳畱王答無遺卓欲廢立紹不可卓怒紹出奔卓遂廢辯陳畱
王立是爲孝獻皇帝 

孝獻皇帝名協九歲爲董卓所立關東州郡起兵討卓推袁紹爲盟主卓燒洛陽宮廟遷都長安長沙太守富春孫堅起兵討卓至南陽衆數萬與袁術合兵術與紹同祖皆故大尉袁安之玄孫也袁氏四世五公
富貴異於佗公族紹壯健有威容愛士士輻湊術亦俠氣至是皆起堅擊敗卓兵術遣堅圖荊州爲劉表將黃祖步兵所射死○司徒王允等密謀誅卓中郞將呂布膂力過人卓信愛之嘗小失卓意卓手戟擲布
布避得免允結布爲內應卓入朝伏勇士於北掖門刺之卓墮車大呼呂布布曰有詔討賊臣應聲持矛刺卓趣斬之先是卓築塢于郿積穀爲三十年儲金銀綺錦奇玩積如丘山自云事成據天下不成守此以
老至是暴屍於市卓素肥吏爲大炷置臍中然之光達曙者數日卓黨擧兵犯闕殺王允呂布走○涿郡劉備字玄德其先出於景帝中山靖王勝之後也有大志少語言喜怒不形於色河東關羽涿郡張飛與備
相善備起二人從之○孫堅之子策與弟權畱富春遷于舒堅死策年十七往見袁術得其父餘兵策十餘歲時已交結知名舒人周瑜與策同年亦英達夙成至是從策起策東渡江轉鬭所向無敢當其鋒者
百姓聞孫郞至皆失魂魄所至一無所犯民皆大悅○初曹操自討卓時戰于滎陽還屯河內尋領東郡太守治東武陽已而入兗州據之自領刺史遣使上書以爲兗州牧上還洛陽操入朝遷上於許○操擊殺
呂布初布自關中出奔袁術又歸袁紹已而又去爲操所攻走歸劉備尋又襲備據下邳備走歸操操遣備屯沛布使陳登見操求爲徐州牧不得登還謂布曰登見曹公言養將軍如養虎當飽其肉不飽則噬人
公曰不然譬如養鷹饑則附人飽則颺去布復攻備備走復歸操操擊布至下邳布屢戰皆敗困迫降操縛之曰縛虎不得不急卒縊殺之備從操還許○袁術初據南陽已而據壽春以讖言代漢者當塗高自云
名字應之遂稱帝淫侈甚旣而資實空虛不能自立欲奔袁紹操遣劉備邀之術走還歐血死○孫策旣定江東欲襲許未發故所殺吳郡守許貢之奴因其出獵伏而射之創甚呼弟權代領其衆曰擧江東之衆
決機於兩陣之閒與天下爭衡卿不如我任賢使能各盡其心以保江東我不如卿卒年二十六○袁紹據冀州簡精兵十萬騎一萬欲攻許沮授諫曰曹操奉天子以令天下今擧兵南向於義則違竊爲公懼之
紹不聽操與紹相拒於官渡襲破紹輜重紹軍大潰慚憤歐血死○車騎將軍董承稱受密詔與劉備誅曹操操一日從容謂備曰今天下英雄唯使君與操耳備方食失匕筯値雷震詭曰聖人云迅雷風烈必變
良有以也備旣被遣邀袁術因之徐州起兵討操操擊之備先奔冀州領兵至汝南自汝南奔荊州歸劉表嘗於表坐起至厠還慨然流涕表怪問之備曰常時身不離鞍髀肉皆消今不復騎髀裏肉生日月如流
老將至功業不建是以悲耳瑯琊諸葛亮寓居襄陽隆中毎自比管仲樂毅備訪士於司馬徽徽曰識時務者在俊傑此閒自有伏龍鳳雛諸葛孔明龐士元也徐庶亦謂備曰諸葛孔明臥龍也備三往乃得見亮
問策亮曰操擁百萬之衆挾天子令諸侯此誠不可與爭鋒孫權據有江東國險而民附可與爲援而不可圖荊州用武之國益州險塞沃野千里天府之土若跨有荊益保其巖阻天下有變荊州之軍向宛洛
益州之衆出秦川孰不簞食壺漿以迎將軍乎備曰善與亮情好日密曰孤之有孔明猶魚之有水也士元名統龐德公從子也德公素有重名亮毎至其家獨拜床下○曹操擊劉表表卒子琮擧荊州降操劉備
奔江陵操追之備走夏口操進軍江陵遂東下亮謂備曰請求救於孫將軍亮見權說之權大悅操遺權書曰今治水軍八十萬衆與將軍會獵於吳權以示羣下莫不失色張昭請迎之魯肅以爲不可勸權召周
瑜瑜至曰請得數萬精兵進往夏口保爲將軍破之權拔刀斫前奏案曰諸將吏敢言迎操者與此案同遂以瑜督三萬人與備幷力逆操進遇於赤壁瑜部將黃蓋曰操軍方進船艦首尾相接可燒而走也乃取
蒙衝鬭艦十艘載燥荻枯柴灌油其中裹帷幔上建旌旗豫備走舸繫於其尾先以書遺操詐爲欲降時東南風急蓋以十艘最著前中江擧帆餘船以次俱進操軍皆指言蓋降去二里餘同時發火火烈風猛
船往如箭燒盡北船烟焰漲天人馬溺燒死者甚衆瑜等率輕銳靁鼓大進北軍大壞操走還後屢加兵於權不得志操歎息曰生子當如孫仲謀向者劉景升兒子豚犬耳○劉備徇荊州江南諸郡周瑜上疏於
權曰備有梟雄之姿而有關羽張飛熊虎之將聚此三人在疆埸恐蛟龍得雲雨終非池中物也宜徙備置吳權不從瑜方議圖北方會病卒魯肅代領其兵肅勸權以荊州借劉備權從之權將呂蒙初不學權勸
蒙讀書魯肅後與蒙論議大驚曰卿非復吳下阿蒙蒙曰士別三日卽當刮目相待○劉備初用龐統爲耒陽令不治魯肅遺備書曰士元非百里才使爲治中別駕乃得展其驥足耳備用之勸取益州備畱關羽
守荊州引兵泝流自巴入蜀襲劉璋入成都備旣得益州孫權使人從備求荊州備不肯還遂爭之已而分荊州備自蜀取漢中自立爲漢中王漢中將關羽自江陵出攻樊城取襄陽自許以南往往遙應羽威震
華夏曹操至議徙許都以避其鋒司馬懿曰備權外親內疎關羽得志權必不願也可遣人勸權躡其後許割江南以封權操從之時魯肅已死呂蒙代之亦勸權圖羽操師救樊權將陸遜又襲羽後羽狼狽走還
權軍獲羽斬之遂定荊州○初曹操自兗州牧入爲丞相領冀州牧封魏公作銅雀臺於鄴已而進爵爲王用天子車服出入警蹕以子丕爲王太子操卒丕立自爲丞相冀州牧魏羣臣言魏當代漢丕遂迫帝禪
位以帝爲山陽公帝在位改元者三曰初平興平建安元年至二十五年則皆曹操爲政時也共三十一年禪位又十四年而卒漢自高祖元年爲王五年爲帝至是二十四世四百二十六年 

三國 

漢附魏吳二僭國 

按曾氏云天下非一統者本可各自一國編集又恐初學讀者迷其時代之先後今但以一國源流相接者爲提頭而附同時之國於其閒而曾氏仍陳壽之舊以魏稱帝而附漢吳剡旣遵朱子綱目義例而改正
少微通鑑矣今復正此書以漢接統云 

昭烈皇帝諱備字玄德漢景帝子中山靖王勝之後有大志少言語喜怒不形身長七尺五寸垂手下膝顧自見其耳○蜀中傳言曹丕篡立帝已遇害於是漢中王發喪制服諡曰孝愍皇帝夏四月卽帝位於武
擔之南大赦改元章武○以諸葛亮爲丞相許靖爲司徒○立宗廟祫祭高皇帝以下○立夫人吳氏爲皇后子禪爲皇太子○魏主丕姓曹氏沛國譙人也父操爲魏王丕嗣位首立九品官人之法州郡皆置九
品中正區別人物第其高下丕旣篡漢自立爲帝追尊操爲太祖武皇帝改元黃初○帝恥關羽之沒自將伐孫權權求和不許權遣使於魏魏封權爲吳王魏主問吳使趙咨曰吳王頗知學乎咨曰吳王任賢使
能志存經略雖有餘閑博覽書史不效書生尋章摘句魏主曰吳難魏乎咨曰帶甲百萬江漢爲池何難之有曰吳如大夫者幾人咨曰聰明特達者八九十人如臣之比車載斗量不可勝數○帝自巫峽至夷陵
立數十屯與吳軍相拒累月吳將陸遜連破其四十餘營帝夜遁○魏主責吳侍子不至怒伐之吳王改元黃武臨江拒守○三年夏四月帝崩在位三年改元者一曰章武諡曰昭烈皇帝太子禪卽位封亮爲武
鄕侯太子旣立是爲後皇帝 

後皇帝名禪字公嗣昭烈皇帝子也年十七卽位改元建興丞相諸葛亮受遺詔輔政昭烈臨終謂亮曰君才十倍曹丕必能安國家終定大事嗣子可輔輔之如其不可君可自取亮涕泣曰臣敢不竭股肱之力
效忠貞之節繼之以死亮乃約官職修法制下敎曰夫參署者集衆思廣忠益也若遠小嫌難相違覆曠闕損矣亮乃遣鄧芝使吳修好芝見吳王曰蜀有重險之固吳有三江之阻共爲脣齒進可兼幷天下退可
鼎足而立吳遂絶魏專與漢和○魏主以舟師擊吳吳列艦于江江水盛長魏主臨望歎曰我雖有武夫千羣無所施也於是還師○南夷畔漢丞相亮徃平之有孟獲者素爲夷漢所服亮生致獲使觀營陣縱使
更戰七縱七禽猶遣獲獲不去曰公天威也南人不復反矣○魏主又以舟師臨吳見波濤洶湧歎曰嗟乎固天所以限南北也○魏主丕殂僭位七年改元者一曰黃初諡曰文皇帝子叡立是爲明帝叡母被誅
丕嘗與叡出獵見子母鹿旣射其母使叡射其子叡泣曰陛下已殺其母臣不忍殺其子丕惻然及是爲嗣卽位○處士管寧字幼安自東漢末避地遼東三十七年魏徵之乃浮海西歸拜官不受○漢丞相亮率
諸軍北伐魏臨發上疏曰今天下三分益州疲弊此危急存亡之秋也宜開張聖聽不宜塞忠諫之路宮中府中俱爲一體陟罰臧否不宜異同若有作姦犯科及忠善者宜付有司論其刑賞以昭平明之治親賢
臣遠小人此先漢所以興隆也親小人遠賢臣此後漢所以傾頽也臣本布衣躬畊南陽苟全性命於亂世不求聞達於諸侯先帝不以臣卑鄙猥自枉屈三顧臣於草盧之中諮臣以當世之事由是感激許先帝
以驅馳先帝知臣謹愼臨崩寄以大事受命以來夙夜憂懼恐付託不效以傷先帝之明故五月渡瀘深入不毛今南方已定兵甲已足當奬率三軍北定中原興復漢室還于舊都此臣所以報先帝而忠陛下之
職分也遂屯漢中○明年率大軍攻祁山戎陣整齊號令明肅始魏以昭烈旣崩數歲寂然無聞略無所備猝聞亮出朝野恐懼於是天水安定等郡皆應亮關中響震魏主如長安遣張郃拒之亮使馬謖督諸軍
戰于街亭謖違亮節度郃大破之亮乃還漢中已而復言於漢帝曰漢賊不兩立王業不偏安臣鞠躬盡力死而後已至於成敗利鈍非臣所能逆覩也引兵出散關圍陳倉不克○吳王孫權自稱皇帝於武昌
追尊父堅爲武烈皇帝兄策爲長沙桓王已而遷都建業○蜀漢丞相亮又伐魏圍祁山魏遣司馬懿督諸軍拒亮懿不肯戰賈詡等曰公畏蜀如虎奈天下笑何懿乃使張郃向亮亮逆戰魏兵大敗亮以糧盡退
軍郃追之與亮戰中伏弩而死亮還勸農講武作木牛流馬治邸閣息民休士三年而後用之悉衆十萬又由斜谷口伐魏進軍渭南魏大將軍司馬懿引兵拒守亮以前者數出皆運糧不繼使己志不伸乃分兵
屯田耕者雜於渭濱居民之閒而百姓安堵軍無私焉亮數挑懿戰懿不出乃遺以巾幗婦人之服亮使者至懿軍懿問其寢食及事煩簡而不及戎事使者曰諸葛公夙興夜寐罰二十以上皆親覽所噉食不至
數升懿吿人曰食少事煩其能久乎亮病篤有大星赤而芒墜亮營中未幾亮卒長史楊儀整軍還百姓奔吿懿懿追之姜維令儀反旗鳴鼓若將向懿懿不敢逼百姓爲之諺曰死諸葛走生仲達懿笑曰吾能料
生不能料死亮嘗推演兵法作八陣圖至是懿案行其營壘歎曰天下奇材也亮爲政無私馬謖素爲亮所知及敗軍流涕斬之而䘏其後李平廖立皆爲亮所廢及聞亮之喪皆歎息流涕卒至發病死史稱亮開
誠心布公道刑政雖峻而無怨者眞識治之良材而謂其材長於治國將略非所長則非也初丞相亮嘗表於帝曰臣成都有桑八百株薄田十五頃子弟衣食自有餘不別治生以長尺寸臣死之日不使內有餘
帛外有贏材以負陛下至是卒如其言諡忠武○魏主性好土功先是旣治許昌宮後又作洛陽宮徙長安鐘𥳁槖駝銅人承露盤於洛陽盤折聲聞數十里銅人重不可致乃大發銅鑄銅人二列坐於司馬門外
號曰翁仲起土山於芳林園植雜木善草捕禽獸致其中諫者皆不納○魏主有疾召司馬懿入朝以曹爽爲大將軍魏主叡殂僭位十四年改元者三曰太和靑龍景初子芳立是爲廢帝邵陵厲公芳八歲卽位
司馬懿曹爽受遺詔輔政懿爲太傅○漢自丞相亮旣亡蔣琬爲政楊敏毀琬曰作事憒憒不及前人或請推治敏琬曰吾實不如前人無可推琬卒費禕董允爲政公亮盡忠允卒姜維與費禕並爲政○魏曹爽
驕奢無度司馬懿殺之懿爲魏丞相加九錫不受爽之黨夏侯霸奔蜀姜維問之曰懿得政復有征伐志否霸曰彼營立家門未遑外事有鍾士季者雖少若管朝政吳蜀之憂也○魏司馬懿卒以其子師爲撫軍
大將軍錄尙書事○吳主殂諡曰大皇帝子亮立○漢費禕汎愛不疑降人刺殺之姜維用事數出兵攻魏○魏李豐數爲魏主所召司馬師知其議己殺之魏主不平左右勸誅師魏主不敢發師廢魏主僭位十
六年改元者二曰正始嘉平師迎立高貴鄕公是爲廢帝名髦文帝之孫明帝之姪年十四卽位○揚州都督毋丘儉刺史文欽起兵討司馬師師擊敗之師卒弟昭爲大將軍錄尙書事已而爲大都督假黃鉞
揚州都督諸葛誕起兵討昭昭攻殺之昭爲相國封晉公加九錫不受○吳主亮親政數出中書視太帝時舊事嘗食生梅索蜜蜜中有鼠矢召藏吏問曰黃門從爾求蜜邪吏曰向求不敢與黃門不服令破鼠矢
矢中燥因大笑曰若矢先在蜜中中外俱濕今外濕內燥必黃門所爲也詰之果服左右驚慄大將軍孫綝以其多所難問稱疾不朝以兵圍宮廢亮爲會稽王迎立瑯琊王休休立以綝爲丞相綝又無禮於新君
遂被誅○魏主髦見威權日去不勝其忿曰司馬昭之心路人所知也率殿中宿衞蒼頭官僮鼓譟出欲誅昭昭之黨賈充入與魏主戰成濟抽戈刺魏主髦殞于車下追廢爲庶人僭位七年改元者二曰正元甘
露司馬昭迎立常道鄕公璜是爲魏元皇帝常道鄕公元皇帝初名璜燕王宇之子操之孫也年十五卽位改名奐○漢姜維屢伐魏司馬昭患之遣鄧艾鍾會將兵入寇會從斜谷駱谷子午谷趨漢中艾自狄道
趨甘松沓中以綴姜維維聞會已入漢中引兵從沓中還艾追躡之大戰維敗走還守劍閣以拒會艾進至陰平行無人之地七百里鑿山通道造作橋閣山高谷深艾以氈自裹推轉而下將士皆攀木緣崖魚貫
而進至江油以書誘漢將諸葛瞻瞻斬其使列陣綿竹以待敗績漢將軍諸葛瞻死之瞻子尙曰父子荷國重恩不早斬黃皓使敗國殄民用生何爲策馬冒陳而死○漢人不意魏兵卒至不爲城守乃遣使奉璽
綬詣艾降皇子北地王諶怒曰若理窮力屈禍敗將及便當父子君臣背城一戰同死社稷以見先帝可也奈何降乎帝不聽諶哭於昭烈之廟先殺妻子而後自殺艾至成都帝出降魏封爲安樂公帝在位四十
一年改元者四曰建興延熙景耀炎興右自高帝元年乙未至後帝禪炎興癸未凡二十六帝通四百六十九年而漢亡○吳主休殂諡曰景皇帝兄子烏程侯皓立○魏司馬昭先是已受九錫已而進爵爲晉王
昭卒子炎嗣魏主奐僭位六年改元二曰景元咸熙炎迫魏主禪位封爲陳畱王後卒晉人諡之曰元○魏自曹丕至是凡五世四十六年而亡○自漢亡後又歷甲申闕正統一年 

西晉 

西晉世祖武皇帝姓司馬名炎河內人昭之子懿之孫也昭爲晉王議立世子議者以炎髮立委地手垂過膝非人臣之相遂立已而嗣爲王卽帝位追尊懿爲宣皇帝師爲景皇帝昭爲文皇帝大封宗室晉有滅
吳之志以羊祜都督荊州事吳以陸抗都督諸軍祜與抗對境使命常通抗遺祜酒祜飮之不疑抗疾祜與之成藥抗卽服之曰豈有酖人羊叔子哉祜務修德政以懷吳人毎交兵刻日方戰不掩襲抗亦吿其邊
戍各保分界而已毋求細利時吳主皓不修德政而欲兼幷使術士筮取天下對曰庚子歲靑蓋當入洛陽蓋謂銜璧之事而皓不悟用諸將謀數侵盜晉邊抗諫不聽抗卒祜請伐吳議者多不同祜歎曰天下不
如意事十常七八惟杜預張華贊其計祜病求入朝面陳晉帝欲使祜臥護諸將祜曰取吳不必臣行但平吳之後當勞聖慮耳祜卒以杜預爲鎭南大將軍督荊州軍事吳主皓淫虐日甚預表請速征之表至
張華適與帝棊卽推枰斂手贊其決帝許之山濤吿人曰自非聖人外寧必有內憂釋吳爲外懼豈非算乎時濤爲吏部尙書濤昔在魏晉之閒與嵆康阮籍籍兄子咸向秀王戎劉伶相友號竹林七賢皆崇尙老
莊虛無之學輕蔑禮法縱酒昏酣遺落世事士大夫皆慕效之謂之放達惟濤仍畱意世事至是典選甄拔人物各爲題目而奏之時人稱之爲山公啓事○晉大擧伐吳杜預出江陵王濬下巴蜀吳人於江磧要
害處並以鐵鎖橫江截之又作鐵錐長丈餘暗置江中逆拒舟艦濬作大筏令善水者以筏先行遇錐輒著筏而去又作大炬灌以麻油遇鎖燒之須臾融液斷絶於是船無所礙遂先克上流諸郡預遣人率奇兵
夜渡吳將懼曰北來諸軍乃飛渡江也預分兵與濬合攻武昌降之預謂兵威已振譬如破竹數節之後迎刃而解無復著手處也遂指授羣帥方略徑造建業濬戎卒八萬方舟百里擧帆直指建業鼓譟入石頭
城吳主皓面縛輿櫬降封歸命侯遂符庚子入洛之讖自大帝至是四世稱帝者凡五十二年而亡遡孫策定江東以來通八十餘年晉代魏十有六年至太康元年而滅吳又十年帝崩帝初卽位嘗焚雉頭裘於
太極殿前以示儉旣而侈縱後宮數千常乘羊車宮人挿竹葉于門洒鹽以待之羊車所至卽畱酣宴與羣臣語未嘗有經國遠謀自吳旣平謂天下無事盡去州郡武備山濤獨憂之漢魏以來羌胡鮮卑降者多
處塞內諸郡郭欽嘗上疏謂宜及平吳之威漸徙內郡雜胡於邊地峻四夷出入之防明先王荒服之制帝不聽卒爲天下患帝在位改元者三曰泰始咸寧太康太子立是爲孝惠皇帝 

孝惠皇帝名衷性不慧爲太子時納妃賈氏充之女也多權詐衞瓘嘗侍武帝陽醉跪于前以手撫床曰此座可惜武帝悟密封尙書疑事令太子決之賈氏大懼倩外人具草代對令太子自寫武帝悅得不廢
至是卽位賈氏爲皇后預政皇太后楊氏乃帝母楊后之從妹父駿爲太傅賈后殺駿而廢太后殺太宰汝南王亮殺太保衞瓘殺楚王瑋以衆望用張華裴頠王戎管機要華盡忠帝室后雖凶險猶知敬重與頠
同心輔政數年之閒雖暗主在上而朝野安靜戎與時浮沈無所匡救性復貪吝田園遍天下執牙籌晝夜會計家有好李恐人得其種常鑽其核凡所賞拔專事虛名阮咸之子瞻見戎戎問曰聖人貴名敎老莊
明自然其旨異同瞻曰將無同戎咨嗟良久遂辟之時號三語掾是時王衍樂廣皆善淸談衍神情明秀少時山濤見之曰何物老嫗生寧馨兒然誤天下蒼生者未必非此人也衍弟澄及阮咸咸從子脩胡毋輔
之謝鯤畢卓等皆以任放爲達醉裸不以爲非比舍郞釀熟卓夜至甕閒盜飮爲守者所縛旦視之畢吏部也樂廣聞而笑之曰名敎中自有樂地何必乃爾初魏時何晏等立論以天地萬物皆以無爲本衍等愛
重之裴頠著崇有論不能救○太子遹非賈后所生后廢殺之征西大將軍趙王倫矯詔勒兵入宮廢后殺之殺張華裴頠倫爲相國淮南王允率兵討倫不克死倫殺衞尉石崇崇有愛妾綠珠倫嬖人孫秀求之
不與秀誣崇奉允爲亂收之崇曰奴輩利吾財耳收者曰知財爲禍何不早散之遂被殺倫自加九錫逼帝禪位黨與皆爲卿相奴卒亦加爵位毎朝會貂蟬盈坐時人語曰貂不足狗尾續齊王冏鎭許昌成都王
穎鎭鄴河閒王顒鎭關中各擧兵討倫倫伏誅冏輔政驕奢擅權顒使長沙王乂殺之穎亦恃功驕奢已而與顒擧兵反乂奉帝及穎戰穎將陸機戰敗被收歎曰華亭鶴唳可復聞乎與弟雲皆爲穎所殺機雲皆
陸抗子也穎進兵入京師爲丞相已而還鄴顒表穎爲皇太弟東海王越奉帝命征穎穎遣兵拒戰于蕩陰乘輿敗績侍中嵆紹以身衞帝被殺血濺帝衣穎迎帝入鄴左右欲浣帝衣帝曰嵆侍中血勿浣也穎奉
帝還洛顒將張方在洛遷帝於長安顒廢太弟穎更立豫章王熾爲太弟東海王越發兵西入長安奉帝還洛以越輔政成都王穎先據洛陽已而奔長安又自武關奔新野遂北濟河收故將士爲頓丘太守所執
時范陽王虓據鄴送穎於虓未幾被殺○帝食麪中毒而崩或曰東海王越鴆之也帝昏愚天下大饑帝曰何不食肉糜華林園聞蛙鳴帝曰彼鳴者爲官乎爲私乎左右戲之曰在官地者爲官在私地者爲私
方賈氏專政時人知將亂索靖指洛陽宮門銅駝歎曰會見汝在荊棘中耳趙王倫亂後諸王迭相殘滅天下大亂○劉淵興于左國城淵故南匈奴之後匈奴由漢魏以來臣中國其先世自以漢甥冒漢姓父豹
爲左部帥生淵幼而雋異博習經史嘗曰吾恥隨陸無武遇高帝而不能建封侯之業絳灌無文遇文帝而不能興庠序之敎豈不惜哉於是兼學武事姿貌魁偉初爲侍子在洛豹死武帝以淵代爲五部帥旣而
爲北部都尉五部豪傑多歸之及帝世以爲五部大都督成都王穎表爲左賢王嘗使將兵在鄴淵子聰亦驍勇絶人博涉經史善屬文彎弓三百斤淵從祖宣曰漢亡以來我單于徒有虛號無復尺土自餘王侯
降同編戶今吾衆雖衰猶二萬奈何斂手受役奄過百年司馬氏骨肉相殘四海鼎沸左賢王英武超世復呼韓邪之業此其時也乃相與謀推之淵說穎請歸帥五部來助旣至左國城宣等推爲大單于二旬閒
衆五萬都離石胡晉歸之者愈衆乃建國號曰漢稱漢王淵有族子曜生而眉白目有赤光幼聰慧有膽量亦好讀書屬文射能洞鐵七寸至是爲淵將○巴西氐李特初以流民入蜀旬月衆二萬據廣漢進攻成
都爲刺史羅尙所敗斬其首弟流代領其衆勢復盛流死弟雄代攻走羅尙入成都至是自稱成都王○鮮卑慕容廆自武帝時已爲寇旣而降以爲鮮卑都督廆生皝自遼東徙居徒河又徙大棘城及帝世慕容
部愈盛○鮮卑索頭拓跋氏先是有質子在晉武帝遣歸旣而拓跋力微又遣其子入貢力微死子悉祿官立及帝世索頭分國爲三部一居上谷之北祿官自統之一居代郡參合陂之北使兄子猗㐌統之一居
定襄之盛樂故城使猗㐌弟猗盧統之晉人附者稍衆猗㐌渡漠北巡西略諸國降附者三十餘國拓跋氏之盛始於此夷狄亂華之禍皆萌蘖於漢魏晉閒至帝之世乘中國大亂始四起○帝在位十七年改元
者五曰元康永康太安永興光熙太弟立是爲孝懷皇帝 

孝懷皇帝名熾當惠帝之十五年武帝子二十五人兄弟相屠之餘存者三人而已熾其一也素好學故立爲太弟至是卽位○成都王李雄稱帝國號成○漢王劉淵稱帝徙都平陽遣其子聰及石勒等攻晉內
郡以至洛陽勒武鄕羯人也先之嘗至洛陽倚上東門長嘯王衍識其有異後爲寇已而從漢○漢主淵卒子和立聰弒而代之○太傅東海王越遣兵入宿衞仍遣使以羽檄徵天下兵入援越自帥兵討石勒
卒于軍勒兵敗越軍執太尉王衍等衍自言少無宦情不豫世事勒曰吾行天下多矣未嘗見此輩人尙可存乎或曰彼皆晉之王公終不爲吾用勒曰雖然要不可加以鋒刃夜使人排牆殺之○漢主聰遣呼延
晏將兵攻洛陽劉曜王彌石勒皆會遂陷洛陽執帝送平陽尋被殺○帝在位六年改元者一曰永嘉秦王立於長安是爲孝愍皇帝 

孝愍皇帝名業吳王晏之子武帝孫也封秦王洛陽旣陷荀藩奉王趨許昌時年十二已而索綝迎入雍州刺史賈疋等奉爲皇太子建行臺盜殺疋麴允領雍州懷帝凶問至王卽位於長安○石勒遣石虎攻鄴
陷而據之○漢屢寇長安麴允索綝屢敗之未幾漢兵連陷諸郡逼長安先陷外城麴允索綝退守小城內外斷絶城中饑甚帝出降漢將劉曜送平陽聰享羣臣命帝著靑衣行酒洗爵又使執蓋後遇害帝在位
四年改元者一曰建興西晉自武帝至是凡四世五十二年瑯琊王立於建業是爲中宗元皇帝 

東晉 

中宗元皇帝名睿瑯琊王伷之孫也宣帝懿生伷伷生覲或曰睿母實與瑯琊小吏牛金通而生睿嗣覲爲王於惠懷爲再從兄弟懷帝時睿爲安東將軍都督揚州諸軍鎭建業睿以王導爲謀主毎事咨焉睿名
論素輕吳人初不附導勸用諸名勝顧榮賀循紀瞻等爲掾屬撫綏新舊江東歸心焉後又得亮庾卞壼等百餘人謂之百六掾桓彝避亂過江見睿微弱憂之旣而見導退謂周顗曰江左有管夷吾吾無憂矣
諸名士遊宴新亭顗中坐而歎曰風景不殊擧目有江河之異因相視流涕導曰當勠力王室共復神州何至作楚囚對泣邪愍帝以睿爲左丞相洛陽祖逖少有大志嘗與劉琨同寢中夜聞鷄聲蹴琨起曰此非
惡聲也因起舞及是南渡請兵於睿睿素無北伐之志以逖爲豫州刺史與兵千人不給鎧杖逖渡江中流擊楫而誓曰祖逖不能淸中原而復濟者有如此江愍帝又以睿爲丞相都督中外諸軍事長安陷睿出
師露次移檄北征實不行羣臣勸卽晉王位明年遂卽皇帝位○太尉劉琨死初琨與祖逖齊名琨謂人曰常恐祖生先吾著鞭懷愍時爲幷州刺史琨出軍長史叛降石勒幽州刺史段匹磾時在薊城遣人邀琨
琨率衆奔薊與匹磾歃血同盟翼戴晉室有欲襲取薊者遣書請琨爲內應書爲邏騎所獲而琨實不知也竟爲匹磾所縊○漢主劉聰卒子粲立其臣靳準弑而代之石勒討準劉曜自立封勒爲趙公曜疑勒自
稱趙王曜亦改號爲趙勒爲後趙○略陽臨渭氐酋蒲洪驍勇多權略羣氐畏服之劉聰嘗拜爲將軍不受在懷帝世自稱略陽公至是降于趙主曜○晉豫州刺史祖逖卒初逖取譙城進屯雍丘後趙鎭戍歸逖
者甚衆逖與將士同甘苦勸課農桑撫納新附帝以戴淵爲將軍來督諸軍事逖以己剪荊棘收河南地而淵雍容一旦來統之意甚怏怏又聞王敦與朝廷構隙將有內難知大功不遂感激發病卒豫州士女若
喪父母○鮮卑慕容廆先是嘗遣使于晉受帝命爲平州刺史至是以爲平州牧遼東公○初拓䟦祿官死猗盧總攝三部劉琨與猗盧結爲兄弟懷帝時表爲大單于封代公帥部落自雲中入雁門琨與以陘北
之地由是益盛嘗爲琨援大敗劉曜之兵於晉陽猗盧城成樂爲北都平城爲南都愍帝進猗盧爵爲王置官屬食代常山二郡猗盧愛少子欲立爲嗣而出其長子六脩使六脩拜其弟不從而去大怒討之兵敗
而遇弑猗㐌之子普根討滅六脩而自立尋卒國人立猗盧弟之子鬱律至是猗㐌之妻殺鬱律而立其子賀傉鬱律子什翼犍在襁褓母匿之袴下得不殺○晉荊州刺史王敦反初帝之始鎭江東也敦與從弟
導同心翼戴推心任之敦總征討導專機政羣從子弟布列顯要時人語曰王與馬共天下敦先領揚州刺史都督征討諸軍進爲鎭東大將軍都督江揚荊湘交廣六州諸軍事江州刺史尋領荊州恃功驕恣
帝畏惡之乃引劉隗刁協爲腹心稍抑損王氏權導亦漸見疎外敦參軍錢鳳等凶狡知敦有異志陰爲畫策至是敦遂擧兵武昌以誅劉隗刁協爲名隗協勸帝盡誅王氏帝不許導率宗族毎旦詣臺待罪周顗
將入導呼之曰伯仁以百口累卿顗不顧入見帝言導忠誠申救甚至帝納其言顗醉而出導又呼顗不與言顧左右曰今年殺諸賊奴取金印如斗大繫肘後旣出又上表明導無罪導不知恨之帝召見導導稽
首曰亂臣賊子何代無之不意今者近出臣族帝跣而執其手曰茂弘方寄卿以百里之命以爲前鋒大都督敦至石頭城據之曰吾不復得爲盛德事矣協隗等分道出戰大敗而還帝令百官詣石頭見敦敦殺
周顗導不救後料檢中書故事見顗表執之流涕曰吾雖不殺伯仁伯仁由我而死幽冥之閒負此良友敦不朝而去還武昌帝憂憤成疾而崩在位六年改元者三曰建武大興永昌太子立是爲肅宗明皇帝 

肅宗明皇帝名紹幼而聰慧嘗有使者從長安來元帝問紹曰長安近歟日近紹曰長安近但聞人從長安來不聞人從日邊來元帝奇其對一日與羣臣語及之復以問紹紹曰日近元帝愕然曰何異閒者之言
邪紹曰擧頭見日不見長安元帝益奇之及長仁孝喜文辭善武藝好賢禮士受規諫與庾亮溫嶠等爲布衣之交敦在石頭以其有勇略欲誣以不孝而廢之賴嶠等衆論沮其謀至是卽位敦謀篡位移屯姑熟
自領揚州牧○以王導爲司徒加大都督督諸軍討敦敦復反發兵而病使郭璞筮之璞曰明公起事禍必不久敦大怒曰卿壽幾何璞曰命盡今日日中敦斬之帝自出覘敦軍敦晝夢日環其營驚悟曰黃鬚鮮
卑兒來邪帝母鮮卑出也亟遣人追之不及帝帥諸軍出屯南皇堂夜募壯士渡水掩敦兄王含軍大破之敦聞含敗曰我兄老婢耳門戶衰世事去矣因作勢起欲自行困乏復臥尋卒敦黨悉平發敦屍斬之
有司奏罪王氏兄弟詔曰司徒導以大義滅親將十世宥之悉無所問○以陶侃都督荊湘等州諸軍事侃少孤貧孝廉范逵過之侃母湛氏截髮賣爲酒食逵薦侃遂知名初爲荊州都督劉弘所用討義陽叛蠻
張昌又討破江東叛將陳敏又擊破湘州劇賊杜弢自江夏太守爲荊州刺史王敦疾之左遷廣州刺史侃在州朝運百甓於齋外暮運於齋內人問其故答曰吾方致力中原故習勞耳至是復鎭荊州士女相慶
侃性聰敏恭勤嘗曰大禹聖人乃惜寸陰衆人當惜分陰取諸參佐酒器蒱博具悉投於江曰樗蒱者牧豬奴戲耳嘗造船籍竹頭木屑而掌之後正會雪霽地濕以木屑布地及後有征蜀之師得侃竹頭作釘裝
船其綜理微密類此○帝崩在位三年改元者一曰太寧太子立是爲顯宗成皇帝 

顯宗成皇帝名衍母庾氏五歲卽位司徒導與帝舅中書令庾亮輔政太后臨朝○歷陽內史蘇峻反峻前守臨淮於王敦再犯闕時入衞有功威望漸著及在歷陽卒銳器精志輕朝廷招納亡命庾亮修石頭城
以備之建請徵峻爲大司農峻擧兵陷姑孰尙書令卞壼督軍與峻力戰死二子隨之亦赴敵死母撫其屍曰父爲忠臣子爲孝子何恨庾亮出奔峻兵犯闕陶侃溫嶠入討峻斬之○後趙主石勒大破趙兵獲趙
主劉曜曜與勒連攻戰互勝負曜攻後趙金墉城勒自將救之大戰于洛陽趙兵大潰曜醉墮馬爲勒獲歸殺之前趙亡○晉驃騎將軍溫嶠卒嶠初爲劉琨所遣使江東母不欲嶠絶裾而去旣至不復得歸北
終身以爲恨嶠盡心晉室敦峻之平皆嶠力○後趙石勒稱天王尋稱帝嘗大饗羣臣問曰朕可方古何主或曰過於漢高勒笑曰人豈不自知卿言太過若遇高帝當北面事之與韓彭比肩耳若遇光武當並驅
中原未知鹿死誰手大丈夫行事當礌礌落落如日月皎然終不效曹孟德司馬仲達欺人孤兒寡婦狐媚以取天下也勒雖不學好使人讀書而聽之時以其意論得失聞者悅服嘗聽讀漢書至酈食其勸立六
國後驚曰此法當失何以遂得天下及聞張良諫乃曰賴有此耳後遣使修好于晉晉焚其幣勒卒子弘立○晉大尉陶侃卒侃都督八州威名赫然或謂侃嘗夢生八翼上天門至八重折左翼而下力能跋扈
毎思折翼之夢輒自制在軍四十一年明毅善斷人不能欺自南陵至白帝數千里路不拾遺○後趙石虎殺其主弘而自立爲趙天王殺勒種無遺○成改國號曰漢李雄以兄子班爲太子雄卒班立雄子越殺
班而立其弟期期忌雄弟漢王壽威名使出屯于外壽還襲弑期而自立○代王什翼犍立先是代王賀傉卒弟紇那嗣紇那出奔鬱律子翳槐立紇那復還翳槐奔趙趙納翳槐于代翳槐臨卒命諸大人立弟什
翼犍自猗盧死國多內難部落離散什翼犍雄勇有智略能修祖業始制百官號令明白政事淸簡百姓安之於是東自濊貊西及破落那南距陰山北盡沙漠率皆歸服有衆數十萬人拓跋氏自是愈大○晉丞
相王導卒初帝卽位沖幼毎見導必拜旣冠猶然委政於導導以門地王述爲掾述未知名人謂之痴旣見問江東米價述張目不答導曰王掾不痴導毎發言一坐莫不贊歎述正色曰人非堯舜何得毎事盡善
導改容謝之導性寬厚所委任諸將多不奉法大臣患之庾亮欲起兵廢導或勸導密備導曰吾與元規休戚是同元規若來吾便角巾歸第復何懼哉亮雖居外鎭而遙執朝權據上流擁强兵趨勢者多歸之
導內不能平嘗遇西風塵起擧扇自蔽徐曰元規塵汚人導簡素寡欲善因事就功雖無日用之益而歲計有餘輔相三世倉無儲穀衣不重帛○晉司空庾亮卒初蘇峻之亂亮激之也峻平亮泥首謝罪求外鎭
自效後都督江荊等州諸軍事辟殷浩參軍浩與褚裒皆識度淸遠善談老易擅名江東而浩尤爲風流所宗亮欲開復中原上疏請率大衆移鎭石城遣諸軍羅布江沔爲伐趙之規蔡謨曰不能以大江禦蘇峻
安能以沔水禦石虎乃詔亮不聽移鎭至是卒于武昌○晉封慕容皝爲燕王自皝父爲遼東公立皝爲世子雄毅多權略喜經術廆卒皝立其下勸稱王皝使請于晉遂封之○帝在位十八年頗有勤儉之德
改元者二曰咸和咸康崩二子丕奕在襁褓帝母弟瑯琊王立是爲康皇帝 

康皇帝名嶽成帝臨崩以嶽爲嗣遂卽位○都督荊江等州軍事庾翼爲人慷慨喜功名不尙浮華殷浩才名冠世翼弗之重曰此輩宜束之高閣俟天下太平徐議其任耳時人擬浩管葛伺其出處以卜興亡
曰淵源不出當如蒼生何翼請浩爲司馬不應翼以王夷甫嘲之瑯琊內史桓溫豪爽有風槩翼嘗薦之曰英雄之才宜委以方召之任至是翼以滅胡取蜀爲己任欲悉衆北伐移鎭襄陽詔翼都督征討諸軍
翼以溫爲前鋒督○漢主李壽卒子勢立○帝在位三年崩改元者一曰建元太子立是爲孝宗穆皇帝 

孝宗穆皇帝名聃三歲卽位會稽王昱輔政○庾翼卒以桓溫都督荊梁等州軍事翼初表其子領荊州何充曰荊楚國之西門豈可以白面少年當之桓溫英略過人西任無出溫者丹陽尹劉惔知溫有不臣之
志謂昱曰溫不可使居形勝地昱不聽竟以溫代翼○漢主李勢驕淫不恤國事桓溫帥師伐漢拜表卽行進至成都勢降送建康漢亡○燕王慕容皝卒子雋立○趙天王石虎稱帝尋卒子世立其兄遵弑之而
自立趙亂晉征討都督褚裒表請伐趙朝野以爲中原指期可復蔡謨獨以爲莫若度德量力經營分表恐憂及朝廷裒遣將果敗沒○趙蒲洪遣使降晉洪事趙累世至是石閔言於趙主遵曰蒲洪人傑也今鎭
關中恐秦雍非國家有遵罷洪都督洪怒歸枋頭遂通于晉○涼州張重華自稱涼王初惠帝之世張軌爲涼州刺史威著西土懷帝陷沒軌遣兵助愍帝於長安帝以軌爲涼州牧西平公軌卒子寔立寔爲妖賊
所殺弟茂立趙主劉曜擊茂茂降趙茂卒寔之子駿立茂臨終語駿必奉晉不可失駿雖復臣於後趙石勒恥之成帝時假道於蜀以通晉駿卒子重華立晉遣使仍拜西平公重華自爲王○後趙石鑑弑其主遵
而自立石閔又幽鑑殺之而自立改國號曰魏殺虎三十八孫盡滅石氏閔姓冉爲石氏所養至是復其姓後爲燕所破執而殺之○蒲洪自稱三秦王改姓苻洪先擒趙將麻秋不殺而用其言因宴爲秋所鴆
子健斬秋代領洪衆健入長安自稱秦天王已而稱帝○燕王雋稱帝○趙姚襄歸晉而復叛襄父弋仲南安赤亭羌酋也懷帝末戎夏襁負隨之者數萬自稱扶風公其後服於前趙劉曜又事後趙石勒石虎
虎甚重之以爲冠軍大將軍虎死趙亂至冉閔滅趙弋仲遣使降晉弋仲卒襄率其衆來晉詔襄屯譙城後屯歷陽揚豫州都督殷浩在壽春惡襄强盛遣將襲之爲襄所斬先是朝廷聞中原大亂復謀進取浩受
任連年北伐無功至是率諸軍再擧襄伏甲邀之浩至山桑襄縱擊浩大敗走○涼張重華卒子曜靈立其下廢之而立張祚○晉桓溫因殷浩之敗請廢浩免爲庶人朝廷初以浩抗溫浩廢自此內外大權一歸
溫矣浩雖愁怨不形辭色嘗書空作咄咄怪事字久之郗超勸溫處浩令僕以書吿之浩欣然答書慮有誤開閉十數竟達空函溫大怒遂絶卒於謫所○桓溫帥師伐秦大敗秦兵于藍田轉戰至灞上秦主苻健
閉長安小城自守三輔皆來降溫撫諭居民使安堵民爭持牛酒迎勞男女夾路觀之耆老有垂泣者曰不圖今日復覩官軍北海王猛字景略倜儻有大志隱居華陰聞溫入關被褐謁之捫虱而談當世之務
旁若無人溫異之問猛曰吾奉命除殘賤而三秦豪傑未有至者何也猛曰公不遠數千里深入敵境今長安咫尺而不度灞水百姓未知公心所以不至溫默然無以應溫與秦兵戰于白鹿原不利秦人淸野
溫軍乏食欲與猛俱還猛不就○秦主健卒子生立○涼張祚淫虐被弑子玄靚立○姚襄降于燕北據許昌又攻洛陽桓溫督諸軍討襄進至河上與寮屬登平乘樓北望中原歎曰使神州陸沉百年王夷甫諸
人不得不任其責至伊水襄戰連敗而走溫屯金墉謁諸陵置鎭戍而還襄將西圖關中秦遣兵拒擊斬襄襄弟萇以衆降秦○秦苻堅弑其君生自立爲秦天王有薦王猛於堅者一見如舊自謂如玄德之於孔
明一歲中五遷官擧異才修廢職課農桑恤困窮秦民大悅○燕主慕容雋卒子暐立○晉桓溫以謝安爲征西司馬安少有重名前後徵辟皆不就士大夫相謂曰安石不出如蒼生何年四十餘乃出○帝在位
十七年崩改元者二曰永和升平無嗣成帝子瑯琊王立是爲哀皇帝 

哀皇帝名丕卽位二年而寢疾又一年而崩改元者二曰隆和興寧弟瑯琊王立是爲帝奕 

帝奕名奕成帝之幼子也旣卽位以會稽王昱爲丞相○桓溫自哀帝時爲大司馬都督中外諸軍事錄尙書事加揚州牧移鎭姑孰以郗超爲參軍王珣爲主薄人語曰髯參軍短主簿能令公喜能令公怒○
燕人攻陷洛陽戍將死之溫帥師伐燕戰于枋頭大敗而還○燕慕容垂旣擊破晉軍威名日盛燕王忌之垂奔秦○秦王猛督諸軍伐燕遂圍鄴秦主苻堅入鄴執燕主慕容暐以歸○晉桓溫陰蓄不臣之志
嘗撫枕歎曰男子不能流芳百世亦當遺臭萬年欲先立功還受九錫及枋頭之敗威名頓挫郗超勸溫行伊霍之事以立大威權溫遂入朝白太后廢帝在位六年改元者一曰太和會稽王立是爲簡文皇帝 

簡文皇帝名昱元帝子也淸虛寡欲尤善玄言桓溫迎卽位九閱月而不豫急召桓溫入輔如諸葛武侯王丞相故事溫望帝臨終禪位否卽居攝不副所望時謝安王坦之在朝溫疑坦之安沮其事心甚銜之
帝在位改元者一曰咸安太子立是爲烈宗孝武皇帝 

烈宗孝武皇帝名昌明年十歲卽位○桓溫來朝詔謝安王坦之迎于新亭都下洶洶云欲誅王謝因移晉祚坦之甚懼安神色不變溫旣至百官拜于道側溫大陳兵衞延見朝士坦之流汗沾衣倒執手板安從
容就席謂溫曰安聞諸侯有道守在四鄰明公何須壁後置人邪溫笑曰正自不能不爾遂命撤之與安笑語移日郗超臥帳中聽其言風動帳開安笑曰郗生可謂入幕之賓矣溫有疾還姑孰疾篤諷求九錫
安坦之故緩其事尋卒○秦丞相王猛卒秦主堅哭之曰天不欲使吾平一六合邪何奪吾景略之速也猛臨終謂堅曰晉雖僻處江南然正朔相承上下安和臣沒之後願勿以晉爲圖鮮卑西羌我之仇敵終爲
人患宜漸除之以安社稷○涼降于秦先是張玄靚之叔父天錫殺玄靚而自立天錫荒于酒色政亂秦伐之兵至姑臧天錫面縛出送長安○代王拓跋什翼犍世子寔早卒繼嗣未定庶長子遂殺其諸弟併殺
什翼犍會秦兵擊代部衆逃潰國中大亂秦主苻堅分代爲二部自河以東屬代南部大人劉庫仁自河以西屬匈奴劉衞辰使統其衆代世子寔之子珪尙幼母賀氏以珪走依賀訥已而依庫仁庫仁奉珪恩勤
不以廢興易意○晉以秦人强盛爲憂詔求良將可鎭禦北方者謝安以兄子玄應詔郗超歎之曰安之明乃能違衆擧親玄才不負所擧吾嘗見其使才雖屐履閒未嘗不得其任玄鎭廣陵得劉牢之等爲參軍
戰無不捷號北府兵敵人畏之○秦遣兵分道寇晉陷諸郡執襄陽刺史朱序以歸已而議大擧或謂晉有長江之險堅曰以吾之衆投鞭於江可斷其流時中外皆諫惟慕容垂姚萇欲乘其釁勸之南伐堅遂發
長安戍卒六十餘萬騎二十七萬晉以謝石爲征討大都督謝玄爲前鋒都督督衆八萬拒之劉牢之帥精兵五千趨洛㵎直渡水擊秦前鋒梁成斬之石等水陸繼進堅登壽陽城望見晉兵部陣嚴整又望見八
公山草木皆以爲晉兵憮然有懼色秦兵逼肥水而陣玄使人謂曰移陣小卻使我兵得渡以決勝負可乎堅欲聽晉兵半渡蹙之麾兵使卻秦兵退不可復止朱序在陣後呼曰秦兵敗矣遂潰玄等乘勝追擊
秦兵大敗走者聞風聲鶴唳皆以爲晉兵至堅狼狽還長安○慕容垂叛秦起於河內自稱燕王○姚萇叛秦起於北地自稱秦王是爲後秦○慕容沖叛秦起兵平陽稱帝是爲西燕攻長安秦主苻堅出奔後秦
主萇執而弑之○晉太保謝安卒安文雅過王導有德量方秦寇至朝野震動安夷然圍碁賭墅捷書至安方與客碁覽畢寘坐側無喜色碁罷客問之徐曰小兒輩已遂破賊客去安入戶喜甚不覺屐齒折其矯
情鎭物如此○秦主苻堅之子丕稱帝于晉陽○拓跋珪復立爲代王先是劉庫仁爲其下所殺弟頭眷代領其衆庫仁之子顯殺頭眷而自立又欲殺珪珪奔賀蘭部依其舅諸部大人推珪爲主遂即王位徙居
盛樂後改稱魏○燕王垂稱帝于中山○西燕人弑其主沖立段隨又殺隨立慕容忠又殺忠立慕容永永擊秦主苻丕丕敗南走爲晉將軍邀擊殺之慕容永稱帝於長子○秦疏族苻登稱帝於南安○後秦姚
萇先是已入長安稱帝苻登引兵數與後秦戰互有勝負○後秦主姚萇卒子興立擊登殺之○燕主垂擊西燕拔長子殺西燕主永○燕主垂卒子寶立○自苻堅之敗中原大亂其大者慕容氏姚氏迭擧大號
其乘時而起如秦故臣呂光據涼州稱涼天王鮮卑乞伏國仁據隴右稱西秦王國仁卒弟乾歸繼之後又有鮮卑禿髮烏孤起河西號南涼○晉自敗秦以後江左無事會稽王道子爲政帝嗜酒流連而已長星
見帝擧酒向之曰長星勸汝一杯酒世豈有萬年天子邪○張貴人年三十寵冠後宮醉中戲之曰汝以年亦當廢矣貴人使婢蒙其面而弑之在位十五年改元者二曰寧康太元太子立是爲安皇帝 

安皇帝名德宗幼不慧口不能言寒暑飢飽不辨飮食寢興皆非己出旣卽位會稽王以太傅輔政○魏王拓跋珪連歲攻燕進圍中山燕主慕容寶出奔後爲其下所弑○燕慕容祥稱帝慕容麟襲殺祥而自立
魏王珪破麟走之麟奔慕容德爲德所殺德往據廣固後稱帝是爲南燕○燕慕容盛稱帝於龍城是爲北燕○魏王珪稱帝都平城○涼段業稱涼王據張掖是爲北涼○晉會稽王道子專以政事委世子元顯
晉政亂東土囂然妖賊孫恩因民心騷動自海島出作亂劉裕因討恩有功而起○北涼沮渠蒙遜弑段業而自立蒙遜匈奴之種也後遷姑臧○涼王呂光卒子紹立庶兄纂弑而代之呂超又弑纂而立其兄隆
隆後降秦而涼亡○隴西李暠據燉煌是爲西涼後徙酒泉○柔然起於漠北奪高車之地而居之吞併諸部士馬繁盛雄於北方其地西至焉耆東接朝鮮南臨大漠旁小國皆覊屬與魏爲敵○晉盜孫恩數爲
劉裕等所敗赴海死其黨盧循徐道覆復起○晉桓玄反初玄嗣父溫爲南郡公負其才地以雄豪自處嘗守義興歎曰父爲九州伯兒爲五湖長棄官歸國後爲江州刺史尋都督荊江等八州軍事據江陵至是
擧兵入建康殺元顯又殺道子玄爲相國封楚王加九錫已而迫帝禪位劉裕起兵於京口討玄與玄兵戰大破之玄出走斬首於江陵帝復位劉裕鎭京口○秦赫連勃勃叛秦據朔方自稱大夏天王勃勃故匈
奴劉衞辰之子也○晉伐南燕先是南燕主慕容德卒兄子超立侵略晉邊劉裕抗表伐之○北燕爲其臣馮跋所滅先是北燕主盛爲其下所殺叔父熙立䟦得罪於熙弑之而立熙之養子高雲未幾又弑雲而
自立○魏主殺人之夫而納其妻與之生子紹兇狠無賴殺珪齊王嗣殺紹而立珪諡道武皇帝廟號烈祖○晉劉裕拔廣固執慕容超送建康斬之南燕亡○盧循乘劉裕北伐出自番禺直下襲建康劉裕被徵
急還諸軍力戰循乃退裕追破之循走交州爲刺史所敗斬首送建康○西秦乞伏韓歸爲其下所弑子熾盤立○西秦襲滅南涼先是南涼主禿髮烏孤卒弟利鹿弧立卒弟傉檀立至是爲乞伏熾盤所襲以傉
檀歸殺之南涼亡○後秦主姚興卒子泓立晉大尉劉裕伐之發彭城由洛陽道武關潼關入長安泓敗出降送建康斬之後秦亡○夏主勃勃聞裕伐秦曰裕必取關中然不能久畱若以子弟諸將守之吾取之
如拾芥耳至是三秦父老聞裕將還詣門流涕曰殘民不霑王化於今百年始覩衣冠人人相賀公捨此欲何之乎裕還彭城勃勃陷長安稱帝歸統萬○晉以裕爲相國宋公加九錫裕以讖云昌明之後尙有二
帝乃使人縊晉帝弑之帝在位二十三年改元者二曰隆安義熙義熙元年至十四年則劉裕爲政之日也弟瑯琊王立是爲恭皇帝 

恭皇帝名德文卽位之明年劉裕進爵爲宋王自彭城移鎭壽陽又明年裕還建康帝在位改元者一曰元熙禪位于裕已而被弑東晉自元皇帝至是凡十一世一百四年西晉東晉通一百五十六年而亡 

南北朝 

南朝自晉以傳之宋宋傳之齊齊傳梁梁傳陳北朝自諸國併於魏魏後分爲西魏東魏東魏傳北齊西魏傳後周後周併北齊而傳之隋隋滅陳然後南北混爲一今以南爲提頭而附北於其閒 宋 

宋高祖武皇帝姓劉氏名裕彭城人也相傳爲漢楚元王交之後裕生而母死父僑居京口將棄之從母救而乳之及長勇健有大志僅識字小字寄奴嘗行遇大虵擊傷之後至其所見有羣兒擣藥裕問何爲
答曰吾王爲劉寄奴所傷裕曰何不殺之兒曰寄奴王者不死裕叱之卽散不見初參劉牢之軍事嘗遣覘賊遇賊數千人裕奮長刀獨驅之衆軍因乘勢進擊大破之裕由是知名其後爲將相二十餘年誅桓玄
平孫恩盧循滅南燕後秦卒受晉禪○西涼李暠卒諡曰武昭王子歆立數年至是爲北涼沮渠蒙遜誘與戰殺之西涼亡○宋主在位三年改元者一曰永初殂太子立是爲廢帝滎陽王 

廢帝滎陽王名義符年十七卽位居喪無禮遊戲無度○魏主嗣殂諡明元皇帝廟號太宗子燾立○宋主在位三年改元者一曰景平徐羨之傅亮謝晦廢而弑之宜都王立是爲太宗文皇帝 

文皇帝名義隆素有令望少帝廢迎入卽位○夏主勃勃殂子昌立○晉徵士陶潛卒潛字淵明潯陽人侃之曾孫也少有高趣嘗爲彭澤令八十日郡督郵至吏曰應束帶見之潛歎曰我豈能爲五斗米折腰向
鄕里小兒卽日解印綬去賦歸去來辭著五柳先生傳徵不就自以先世爲晉臣自宋高祖王業漸隆不復肯仕至是終世號靖節先生○魏數與夏戰至是執其主昌以歸○夏赫連定稱帝於平涼○西秦主乞
伏熾盤卒子暮木立○北燕馮䟦殂弟弘立○夏主定擊西秦以暮木歸殺之西秦亡定又擊北涼欲奪其地吐谷渾襲其軍執定送魏夏亡吐谷渾者慕容氏之別種也○北涼沮渠蒙遜卒子牧犍立○宋謝靈
運以罪誅靈運好爲山澤之遊從者數百人伐木開徑百姓驚擾或表其有異志爲臨川內史有司糾之被收靈運興兵逃逸作詩曰韓亡子房奮秦帝魯連恥追討擒之徙廣州已而棄市○魏伐燕馮弘奔高麗
而被殺燕亡○魏伐涼姑臧潰牧犍降後被殺北涼亡○魏殺其司徒崔浩浩自明元時已爲謀臣輒有功信道士寇謙之勸魏主崇奉立天師道場而最惡佛法誅沙門毀佛像佛書魏主命浩修國史書先世事
皆詳實刊石立之衢路北人忿恚譖浩暴揚國惡魏帝大怒遂案誅之夷其族○宋魏連年互相侵伐王玄謨勸宋大擧沉慶之諫曰畊當問奴織當問婢今欲伐國奈何與白面書生謀之宋竟遣玄謨出師取碻
磝進圍滑臺先是魏主聞宋取河南怒曰我生髮未燥已聞河南是我地今天時尙熱姑斂戍北歸俟河冰合以鐵騎蹂之至冬魏主自將渡河衆號百萬鞞鼓之聲震天地玄謨懼走魏人追擊玄謨敗走魏帝引
兵南下直至瓜步聲言欲渡江建康震懼民皆荷擔而立宋主登石頭城北望歎曰檀道濟若在豈使胡馬至此道濟立功前朝老於用兵先是以讒被收目光如炬脫幘投地曰乃壞汝萬里長城旣誅魏人聞之
喜曰吳子輩不足復憚至是長驅無能禦者宋人或欲斬玄謨沉慶之止之曰佛狸威震天下控弦百萬豈玄謨所能當殺戰將以自弱非計也魏師還殺掠不可勝計丁壯者斬截嬰兒貫槊上盤舞所過赤地
春燕歸巢於林木自宋主卽位二十八年閒號爲小康至是兵革之後邑里蕭條元嘉之政衰矣○魏中常侍宗愛譖東宮官屬多坐誅死太子晃以憂卒魏主追悼不已愛懼弑主後諡曰太武皇帝廟號世祖
晃之子濬立討愛誅之○宋太子劭巫蠱呪詛事覺宋主擬廢之劭弑主而自立主在位三十年改元者一曰元嘉武陵王擧兵誅劭王立是爲世祖孝武皇帝 

孝武皇帝名駿卽位十二年殂改元者二曰孝建曰大明太子立是爲廢帝 

廢帝名子業卽位居喪傲惰無戚容孝武疎忌骨肉多誅殺至是尤甚○魏帝濬殂諡曰文成皇帝廟號高宗初太武經營四方國頗虛耗文成嗣以鎭靜懷集中外人心復安子弘立○宋主畏忌諸父湘東王等
幽於殿內捶曳無復人理恣爲不道中外騷然宋人弑之在位二年改元者一曰景和湘東王立是爲太宗明皇帝 

明皇帝名彧卽位八年殂改元者一曰泰始自帝之初蕭道成將兵征討有功尋鎭淮陰收養豪俊賓客始盛已而爲南兗州刺史至是褚淵薦爲右衞將軍與顧命大臣共掌機事太子立是爲後廢帝 

後廢帝名昱明帝無子昱實嬖人李道兒之子也明帝子之殺諸王十五六人惟恐昱之不立十歲卽位桂陽王休範擧兵反攻建康蕭道成擊斬之道成爲中領軍○先是魏獻文帝弘傳位於太子宏自稱太上
皇帝以宏幼仍總萬機太上聰睿夙成剛毅有斷而好黃老浮屠之學故常有遺世之意其母馮太后有所幸李奕爲太上所誅馮太后怒遂弑之而稱制宋主驕恣嗜殺中外憂惶蕭道成與袁粲褚淵謀廢立
粲不可淵贊之遂弑之在位六年改元者一曰元徽安成王立是爲順皇帝 

順皇帝名準桂陽王休範子也明帝子之至是卽位○宋袁粲謀誅蕭道成褚淵以其謀吿道成粲父子俱被殺於石頭城百姓哀之曰可憐石頭城寧爲袁粲死不作褚淵生沉攸之亦擧兵江陵討道成軍潰
走而縊死道成爲相國齊公加九錫已而進爵爲王宋主在位三年改元者一曰昇明禪于齊泣而彈指曰願後身世世勿復生天王家齊弑之而滅其族自宋高祖至是八世凡五十九年而亡 齊 

齊太祖高皇帝姓蕭氏名道成蘭陵人也相傳爲漢相國何之後深沈有大量博學能文肩有赤誌如日月狀宋時在軍中久民閒或言其有異相宋疑之而不能殺也竟代宋性淸儉毎曰使我治天下十年當使
黃金同土價在位四年殂改元者一曰建元太子立是爲世祖武皇帝 

武皇帝名賾卽位十一年殂改元者一曰永明太子長懋已卒太孫立是爲廢帝鬱林王 

廢帝鬱林王名昭業卽位一年改元曰隆昌西昌侯鸞弑之新安王立是爲廢帝海陵王 

廢帝海陵王名昭文爲鸞所立改元延興鸞自爲宣城王帝卽位未四月廢而弑之宣城王自立是爲高宗明皇帝 

明皇帝名鸞高帝之兄子也高帝愛之過於己子而武帝之太子長懋最惡之及得志殺高武子孫無遺類卽位五年殂改元者二曰建武永泰太子立是爲廢帝東昏侯 

廢帝東昏侯名寶卷自在東宮不好學嬉戲無度旣卽位不接朝士惟親信嬖倖屢誅大臣○魏主宏殂在位二十七年仁孝恭儉制禮作樂蔚然有太平之風禁胡服胡語改姓元氏遷都洛陽爲魏盛德之主
諡曰孝文皇帝廟號高祖太子恪立○齊主昏淫狂恣所幸潘妃以金爲蓮花帖地上使步之曰此步步生蓮花也左右用事賊虐日甚太尉陳顯達先擧兵襲建康敗死將軍崔慧景受命出討叛州還兵逼建康
時南豫州刺史蕭懿將兵在近齊主急召入援慧景敗死以懿爲尙書懿弟南雍州刺史衍使人勸懿行伊霍故事不爾亟還歷陽懿不能用竟賜死衍起兵襄陽引而東圍建康齊人弑主而迎衍主在位三年
改元者一曰永元時南康王先已自立是爲和皇帝 

和皇帝名寶融東昏末寶融起兵於江陵已而稱帝改元曰中興未及東歸齊太后稱制以蕭衍爲相國封梁公加九錫尋進爵爲王齊主至姑孰詔禪于梁卽位僅一年被弑齊自高帝至是七世凡二十三年而
亡 梁 

梁高祖武皇帝姓蕭氏名衍齊之疎族也母張氏見菖蒲生花旁人皆不見吞之已而生衍英達有文學東昏初衍鎭襄陽知齊將亂乃密修武備聚驍勇以萬數伐材沈檀溪積茆如岡阜兄懿死衍建牙集衆
出檀溪竹木裝艦葺之以茆事皆立辨兵起一年餘遂入建康受禪卽帝位○魏主恪殂諡曰宣武皇帝廟號世宗子詡立甫六歲母胡氏稱制及魏主旣長好遊騁不親視朝而胡后方淫亂魏政始亂將軍張彝
之子仲瑀上封事排抑武人喧謗盈路立榜大巷尅期會集屠其家彝父子不以爲意至是羽林虎賁近千人相率至尙書省詬罵以瓦石擊省門上下懾懼不敢禁討遂至彝第焚其舍曳彝父子敺擊投火中
仲瑀重傷走免彝死遠近震骸胡后收其凶强八人斬之餘不復治大赦以安之懷朔鎭函使高歡至洛陽見張彝之死還家傾貲以結客或問其故歡曰宿衞相率焚大臣之第朝廷懼而不問爲政如此事可知
矣財物豈可常守邪歡自先世坐法徙北邊遂習鮮卑之俗沉深有大志與侯景等相友善以任俠雄鄕里○魏胡太后臨朝以來嬖倖用事政事縱弛盜賊蠭起封疆日蹙魏主詡寖長太后自知所爲不謹務爲
壅蔽母子嫌隙日深時六州大都督秀容酋長爾朱榮兵强高歡見榮卽勸擧兵淸帝側會魏主殂胡太后鴆之也後諡曰孝明皇帝爾朱榮擧兵立孝文之姪長樂王子攸沉胡后于河封榮太原王還晉陽北海
王顥奔梁梁立之遣將送入洛陽子攸出奔爾朱榮渡河來救顥走死子攸歸加榮天柱大將軍榮蓄不臣之志魏主陰謀誅榮榮入手刺之爾朱世隆與爾朱兆立宗室長廣王曄入洛陽子攸遇弑後諡曰孝莊
皇帝世隆又以曄疎遠廢之立孝文之姪廣陵王恭高歡起兵誅爾朱氏入洛陽廢恭而立孝文之孫平陽王脩脩弑恭後諡曰節閔皇帝高歡爲太丞相建府於晉陽居之魏主畏歡謀伐晉陽歡擁兵來魏主奔
長安依關西大都督宇文泰以泰爲大丞相歡追魏主不及遂立淸河王世子善見於洛陽遷于鄴魏自道武至是十二世一百四十九年而分爲東魏西魏○先是熒惑入南斗梁主曰熒惑入南斗天子下殿走
乃跣下殿禳之及聞脩出奔慙曰虜亦應天象邪脩至長安踰半年又與泰有隙泰鴆之後諡曰孝武皇帝孝武旣遇弑泰立南陽王寶炬歡與泰連年相攻戰互有勝負歡卒遺言囑其子澄曰侯景有飛揚䟦扈
之志非汝所能御堪敵景者惟慕容紹宗景果以河南降西魏未幾復附于梁梁封景爲河南王景使至梁梁羣臣皆不欲納梁主亦自謂我國家如金甌無一傷缺恐納景因以生事惟朱异力勸納之東魏遣慕
容紹宗擊景景敗南走襲梁壽春據之請命梁就以爲南豫州牧旣而東魏求成於梁意欲得景景恨梁通東魏遂反於壽陽引兵南渡圍建康梁主自卽位以來江左久無事惟崇佛法屢捨身佛寺上下化之
及景逼臺城援兵至者爲景所敗梁主遣人與景盟以爲大丞相臺城受圍五月而陷景入見引就三公位梁主神色不變謂景曰卿在軍中久毋及爲勞景不敢仰視流汗不能對景退謂人曰吾常跨鞍對陣
矢石交下了無怖心今見蕭公使人自慴豈非天威難犯吾不可以復見此人梁主爲景所制飮膳亦被裁損憂憤成疾口苦索蜜不得再曰荷荷遂殂在位四十八年改元者七曰天監普通大通中大通大同中
大同太淸壽八十六先是太子統仁明孝儉好學有文在東宮三十年而終梁主舍嫡孫而立別子至是卽位是爲太宗簡文皇帝 

簡文皇帝名綱在東宮十八年而後遇侯景之亂旣立受制於景而已湘東王繹鎭江陵自稱假黃鉞大都督中外諸軍承制岳陽王詧昭明太子統之第三子也鎭襄陽與繹相攻詧遣使降于西魏以求援○
東魏大將軍渤海王澄先是爲其下所殺弟洋爲丞相封齊王逼東魏主禪位尋弑之諡曰孝靜皇帝東魏建國一十七年而亡○西魏立梁蕭詧爲梁王○西魏主寶炬殂諡曰文皇帝太子欽立○侯景自立爲
漢王廢梁主弑之尸位不及三年改元者一曰大寶景立豫章王棟已而篡位先是始興太守陳霸先起兵討景湘東王遣王僧辯討景景篡數月而爲僧辯霸先所敗亡走吳欲入海爲其下所斬送尸建康傳首
江陵截其手足送於北齊湘東王立是爲元皇帝 

元皇帝名繹一目眇性殘忍卽位于江陵自侯景之亂州郡太半入西魏蜀亦爲魏有梁自巴陵以下至建康以長江爲限○突厥攻柔然北齊擊突厥遷柔然是時柔然衰突厥始强大○西魏宇文泰廢其主欽
而立其弟廓欽遇弑○西魏遣柱國于謹伐梁入江陵梁主焚古今圖書十四萬卷歎曰文武之道今夜盡矣乃出降或問何意焚書曰讀書萬卷猶有今日尋被殺在位三年改元者一曰承聖○西魏取襄陽
徙梁王詧于江陵使稱帝屯兵守之是爲後梁臣于西魏王僧辯陳霸先奉晉安王稱制于建康貞陽侯淵明先是爲北齊所獲至是以兵納之王僧辯奉歸建康稱帝陳霸先殺僧辯廢淵明立晉安王是爲敬皇
帝 

敬皇帝名方智元帝子也年十三卽位陳霸先爲丞相○西魏太師大冢宰安定公宇文泰卒世子覺嗣年十五宇文護輔之未幾以覺爲周公○西魏主廓禪于周廓遇弑後諡曰恭皇帝西魏建國四世二十四
年而亡覺稱周天王性剛果惡護之專護弑之後諡曰孝閔皇帝立泰之長子毓○梁丞相陳霸先爲相國封陳公加九錫尋進爵爲王梁主改元者二曰紹泰曰太平尸位未三年而禪于陳尋遇弑梁自高祖武
帝至是四世凡五十六年而亡 陳 

陳高祖武皇帝姓陳名霸先吳興人也梁武帝大同中爲廣州參軍廣有亂討平之以功爲將軍尋爲交州司馬西江都護高要太守督七郡諸軍屢平寇亂侯景陷臺城霸先時守始興結郡中豪傑起兵討景
先取江州爲州刺史引兵會諸軍卒以平景遂爲將相於梁以至受禪卽位三年殂改元者一曰永定子二人昌頊皆以江陵陷時沒入長安臨川王立是爲世祖文皇帝 

文皇帝名蒨武帝之兄子也在武帝平梁亂時已有功至是卽位○周王毓稱帝○北齊主洋盡滅元氏之族洋殂諡曰文宣皇帝○周宇文護憚周帝明敏有識量進毒弑之諡曰明皇帝毓弟邕立○北齊文宣
帝之母弟常山王演廢其主殷而自立尋弑殷演立一年而殂諡曰孝昭皇帝母弟長廣王湛又廢演子百年而自立後殺百年○後梁主詧殂太子巋立○北齊主湛傳位於太子緯自稱太上皇帝○陳主起自
囏難知民疾苦性明察儉勤在位八年殂改元者二曰天嘉曰天康太子立是爲廢帝臨海王 

廢帝臨海王名伯宗在位三年改元者一曰灮大爲安成王頊所廢○北齊上皇湛殂諡曰武成皇帝○陳安成王自立是爲高宗宣皇帝 

宣皇帝名頊初陷入長安文帝時周人送頊還陳至是卽位○周主邕誅宇文護始親政○北齊後主緯多嬖寵政亂周伐齊入鄴執緯歸殺之夷其族北齊建國五世三十年而亡○周王邕深沉有遠識政事嚴
明稱爲賢主滅齊一年而殂壽三十六諡曰武皇帝太子贇立立皇后楊氏后父隋公楊堅用事爲上柱國大司馬贇自爲太子時好昵近小人立未一年傳位於子闡自稱天元皇帝驕侈彌甚未一年而殂諡曰
宣皇帝楊堅自爲大丞相進相國隋王加九錫未幾周主闡禪位于隋尋被弑隋主盡滅宇文氏之族周自稱帝至是五世二十五年而亡○陳主在位十四年改元者一曰大建殂太子立是爲後主長城公煬公
 

後主長城煬公名叔寶自爲太子與詹事江摠爲長夜之飮卽位未幾起臨春結綺望仙閣各高數十丈連延數十閒皆以沉檀爲之金玉珠翠爲之飾珠簾寶帳服玩瑰麗近古未有其下積石爲山引水爲池
雜植花卉陳主居臨春閣貴妃張麗華居結綺龔孔二貴嬪居望仙複道往來江摠爲宰輔不親政事日與孔範等文士侍宴後庭謂之狎客使諸貴嬪與客唱和其曲有玉樹後庭花等君臣酣歌自夕達旦宦官
近習內外連結宗戚縱橫貨賂公行孔範與貴嬪結爲兄弟範自謂文武才能擧朝莫及將帥微有過失卽奪兵權由是文武解體以至覆滅○後梁主巋殂太子琮立隋主廢而滅之自詧稱帝於江陵臣於西魏
周隋所統數郡而已凡三十三年而亡○隋以晉王廣爲元帥帥師伐陳楊素韓擒虎賀若弼分道而出高熲爲元帥長史問薛道衡江東可克乎對曰克之郭璞言江東分王三百年與中國合此數將周陳主聞
有隋兵謂近臣曰王氣在此彼何爲者孔範曰長江天塹豈能飛渡臣毎患官卑虜若渡江定作大尉公矣陳主以爲然奏伎縱酒賦詩不輟賀若弼自廣漢濟江韓擒虎自橫江宵濟采石守者皆醉擒虎遂自新
林進直入朱雀門陳主自投景陽井中軍人窺井將下石乃叫以繩引之與張麗華孔貴嬪同束而上俘以歸後主在位七年改元者二曰至德曰禎明陳自高祖武帝至是五世凡二十二年而亡 

隋 

隋高祖文皇帝姓楊氏名堅弘農人也相傳爲東漢太尉震之後父忠仕魏及周以功封隋公堅襲爵堅生而有異宅旁有尼寺一尼抱歸自鞠之一日尼出付其母自抱角出鱗起母大驚墜之地尼心動亟還見
之曰驚我兒致令晚得天下及長相表奇異周人嘗吿武帝普六茹堅有反相堅聞之深自晦匿女爲周宣帝后周靜帝立堅以太后父秉政遂移周祚卽位九年平陳天下爲一開皇二十年廢太子勇爲庶人
初帝使勇參決政事時有損益勇性寬厚率意無矯飾帝性節儉勇服用侈恩寵始衰勇多內寵妃無寵死而多庶子獨孤皇后深惡之晉王廣彌自矯飾爲奪嫡計后贊帝廢勇而立廣爲太子○龍門王通詣闕
獻太平十二策帝不能用罷歸敎授於河汾之閒弟子自遠至者甚衆○仁壽四年帝不豫召太子入居殿中太子預擬帝不諱後事爲書問僕射楊素得報宮人誤送帝所帝覽之大恚帝所寵陳夫人出更衣
爲太子所逼拒之得免帝怪其神色有異問故夫人泫然曰太子無禮帝恚扺床曰畜生何足付大事獨孤誤我將召故太子勇廣聞之令右庶子張衡入侍疾因弑帝遣人縊殺勇帝性嚴重勤於政事令行禁止
雖嗇於財賞功不吝愛養百姓勸課農桑輕徭薄賦自奉儉薄天下化之受禪之初民戶不滿四百萬末年踰八百萬然自以詐力得天下猜忌苛察信受讒言功臣故舊無終始保全者在位二十四年改元者二
曰開皇仁壽太子立是爲煬皇帝 

煬皇帝名廣開皇末立爲太子是日天下地震卽位首營洛陽顯仁宮發江嶺奇材異石又求海內嘉木異草珍禽奇獸以實苑囿又開通濟渠自長安西苑引穀洛水達于河引河入汴引汴入泗以達于淮又發
民開邗溝入江旁築御道樹以柳自長安至江都置離宮四十餘所遣人往江南造龍舟及雜船數萬艘以備遊幸之用西苑周二百里其內爲海周十餘里爲蓬萊方丈瀛洲諸山高百餘尺臺觀宮殿羅絡山上
海北有渠縈紆注海緣渠作十六院門皆臨渠窮極華麗宮樹凋落剪綵爲花葉綴之沼內亦剪綵爲荷芰菱芡色渝則易新者好以月夜從宮女數千騎遊西苑作淸夜遊曲馬上奏之○後又開永濟渠引沁水
南達于河北通涿郡又營汾陽宮又穿江南河自京口至餘杭八百里○置洛口倉於鞏東南原上城周二十餘里穿三千窖置興洛倉於洛陽北城周十里穿三百窖窖皆容八千石帝或如洛陽或如江都或北
巡至楡林金河或如五原巡長城或巡河右營造巡遊無虛歲徵天下鷹師至者萬餘人徵天下散樂諸蕃來朝陳百戲於端門執絲竹者萬八千人終月而罷費巨萬歲以爲常○徵高麗王入朝不至大業七年
帝自將擊高麗徵天下兵會涿郡敕河南淮南江南造戎車五萬乘供載衣甲等發河南河北民夫供軍須江淮以南民夫船運黎陽及洛口諸倉米舳艫千里往還常數十萬人晝夜不絶死者相枕天下騷動
百姓窮困始相聚爲盜○漳南竇建德兵起○帝所徵四方兵皆集涿郡一百一十三萬餽運者倍之首尾亙千餘里帝至遼東攻城不克諸軍大敗而還明年再徵兵自將擊之○楚公楊玄感見朝政日紊潛謀
作亂至是督運黎陽遂反帝引軍還遣將擊之玄感自洛陽引兵趨潼關兵敗走死帝又如涿郡伐高麗高麗遣使請降帝還長安已而如洛陽如汾陽如江都巡遊仍無虛歲○蒲山公李密兵起密少有才略
志氣雄遠輕財好士嘗乘黃牛以漢書掛牛角讀之楚公楊素遇而奇之由是與素子玄感游初從玄感起兵玄感敗密變姓名亡匿時人皆云楊氏將滅李氏將興又有民謠歌曰桃李子皇后走揚州宛轉花園
裏勿浪語誰道許謂桃李子者逃亡李氏子也莫浪語誰道許者密也密遂與羣盜翟讓等起攻滎陽下之建牙統所部西行說下諸城大獲○鄱陽賊帥林士弘稱楚帝據江南○杜伏威據歷陽○竇建德稱長
樂王○馬邑校尉劉武周朔方郞將梁師都各據郡起兵○李密據興洛倉略取河南諸郡稱魏公○突厥立劉武周爲定陽可汗取樓煩定襄雁門諸郡○梁師都取雕陰弘化延安等郡自稱梁帝○金城校尉
薛擧起兵隴西自稱西秦霸王○武威司馬李軌起兵河西自稱涼王○薛擧自稱秦帝徙據天水○蕭銑起兵巴陵自稱梁王○唐公李淵起兵太原克諸郡入長安時隋大業十二年帝在江都淵遙尊爲太上
皇而立代王是爲恭皇帝 

恭皇帝名侑煬帝之孫也年十三爲李淵所立改大業十三年爲義寧淵爲大丞相封唐王煬帝在江都淫虐日甚酒巵不離口見中原已亂無心北歸從駕多關中人思歸遂謀叛以許公宇文化及爲主夜引兵
入宮縊殺煬帝宗室無少長皆死惟存秦王浩立之而自爲大丞相擁衆而西○梁蕭銑稱帝於江陵○隋帝侑卽位半年禪于唐隋自高祖至是三世凡三十七年而亡 

五代 梁 

梁太祖皇帝初名溫姓朱氏碭山人朱五經之子也少無賴從黃巢爲盜降唐賜名全忠初鎭汴攻倂徐州兗州鄆州攻河北河東諸郡屢與李克用交兵尋取河中晉絳用兵華岐東降靑州南取荊襄橫行諸鎭
閒刦遷唐都於洛遂篡唐更名晃封其兄全昱爲王嘗罵之曰朱三汝作天子邪汝從黃巢作賊天子用汝爲四鎭節度使何負於汝奈何滅唐家三百年社稷自爲帝王行當族滅矣是時李克用王晉李茂貞王
岐楊行密爲吳王王淮南行密已卒子渥代之王建王蜀錢鏐王兩浙王潮據閩已卒弟審知代之馬殷據湖南劉隱據廣皆自唐末以來割據諸州○梁主以馬殷爲楚王○蜀主王建稱帝○晉王李克用卒
初克用有養子曰存孝最驍勇有功養子存信疾而譖之存孝懼禍而叛克用討獲囚歸惜其才意臨刑必有爲之請者諸將疾其能竟無一人言遂死又有薛阿檀亦勇密與存孝通恐事泄自殺自是克用兵勢
寖弱唐末數爲汴人所攻失數州汴兵直抵晉陽城下克用登城備禦不遑寢食後汴兵再圍晉陽以疫還克用幾欲走會汴兵去而止克用不能與汴人爭者累年悒悒以至于卒子存勗立時梁兵侵晉圍潞州
晉李嗣昭閉城固守踰年梁築夾寨守之存勗與諸將謀曰朱溫所憚者先王耳聞吾新立以爲童子必有驕怠之心若簡精兵倍道趨之出其不意取威定霸在此一擧不可失也帥兵發晉陽伏三垂岡下旦乘
大霧直抵夾寨塡塹鼓譟而入梁兵大潰遂解潞圍○淮南將張顥徐溫弑楊渥溫復殺顥將吏推立楊隆演徐溫自領昇州而以養子徐知誥往治之○梁以王審知爲閩王○梁以劉守光爲燕王守光者盧龍
節度使仁恭之子也先是囚其父而自領軍府○梁夏州亂殺節度李彝昌以其族父仁福代之夏州李氏本姓拓䟦上世自唐賜姓領鎭久矣○廣州劉隱卒弟巖代之○劉守光稱燕帝○鎭州王鎔定州王處
直推晉王爲盟主梁攻鎭州襲取諸郡晉王伐其兵於柏鄕大破之晉帥二鎭伐燕梁主救之大敗走歸先是梁主已有疾至是慙憤曰我經營天下三十年不意大原遺孼更昌熾如此吾觀其志不小我死諸兒
非彼敵也吾無葬地矣疾愈劇且加躁怒愛假子友文之妻將立友文爲嗣遂爲其子友珪所弑在位六年改元者二曰開平乾化初以汴州爲東都開封府洛陽爲西都遷都洛陽者凡四年友珪自立尋伏誅
均王立 

均王名友貞初爲東都指揮使友珪篡弑起兵誅之而卽位於汴更名瑱○晉王入幽州執燕劉仁恭及守光歸斬之○梁賜荊南節度使高季昌爵爲王○契丹阿保機稱帝古東胡種也其國先在橫山南本鮮
卑舊地元魏時自號契丹初太賀氏有八子號八部太人推一人爲主三歲一代唐開元中有邵固者統衆詔許襲王至是諸部以耶律斡里少子阿保機爲主幷奚渤海諸國始建元不復受代國人謂之天皇王
○廣州劉巖稱越王已而稱帝改國號曰漢后又更名龔○吳徐溫徙治昇州以徐知誥入輔吳政○蜀王王建殂子宗衍立○吳王楊隆演卒弟溥普立○梁以錢鏐爲吳越國王○晉與梁連歲交兵梁魏州降
于晉晉王入魏拔德州澶州梁劉鄩襲晉陽不克而還攻鎭定營晉師敗之鄩攻魏州晉王又敗之梁又遣兵襲晉陽晉人擊卻之晉克衞磁洛相邢滄貝州掠濮鄆梁人決河以限晉晉王攻拔其四寨已而大擧
伐梁戰于胡柳晉周德威敗死晉王收兵復戰大破梁軍晉築德勝南北兩城梁攻之不克梁招討王瓚爲晉所敗梁河中降晉鎭州將弑趙王王鎔晉王討平之先是吳蜀屢書勸晉王稱帝晉王自謂先王有遺
言當務復唐社稷旣而得傳國寶於魏州將佐皆賀勸進不已遂卽帝位於魏國號唐遣李嗣源襲取梁鄆州梁以王彥章爲招討唐主戒德勝守者曰王鐵槍勇決謹之彥章果拔南城進拔諸寨至楊劉力攻
不克而退梁遣彥章攻鄲唐主救之梁敗彥章死唐以嗣源爲前鋒五日入大梁梁主猶慮諸兄弟乘危謀亂盡殺之尋命其下殺己在位十一年改元者二曰貞明龍德梁自太祖稱帝至是二世一十七年而亡
 唐 

唐莊宗皇帝名存勗沙陀人也本姓朱邪先世立功賜姓李父克用有勇略一目微眇號獨眼龍爲唐平黃巢立大功王于晉與朱氏爲仇暮年頗爲所蹙憂形於色存勗幼進言曰朱氏窮凶極暴人怨神怒極將
斃矣吾家世襲忠貞大人當遵養時晦以待其衰奈何輕爲沮喪使群下失望乎克用說臨終立爲嗣謂其下曰此子志氣遠大必能成吾事年十七嗣晉王位卽擧兵破梁解潞圍自是連勝梁祖歎曰生子當如
李亞子吾兒豚犬耳存勗東倂幽州北卻契丹南與梁夾河百戰先是晉陽監軍故唐宦者張承業爲晉王捃拾財賦召補兵馬攻戰連年接應不乏皆承業力承業意在復唐宗社聞王將稱帝力諫知不可止
慟哭曰諸侯血戰本爲唐家今王自取之誤老奴矣悒悒成疾而卒王卽位改晉爲唐奉唐祀入汴滅梁都大梁已而遷雒陽侍中郭崇韜有謀略佐唐主成業至是權兼內外謀猷規益竭忠無隱薦引人物他相
受成而已○荊南高季興入朝季興者季昌之改名也唐以爲南平王○蜀主王衍盤遊淫湎國亂盜起唐遣皇子繼岌與郭崇韜伐之遂滅蜀衍降唐赤其族繼岌信讒殺崇韜而還○唐以孟知祥爲西川節度
使○唐帝自克梁後寖驕首以伶人爲刺史帝幼習音律或時自傅粉墨與優人共戲優名謂之李天下嘗自呼曰李天下李天下優人敬新磨遽前批其頰帝失色新磨徐曰理天下只一人尙誰呼邪帝悅諸伶
出入宮掖侮弄搢紳羣臣憤疾莫敢出氣亦有反相附託納貨展轉以干恩澤蠧政害人恣爲讒慝帝疎忌宿將不恤軍士數出遊獵蹂踐民田上下咨怨魏博將戍瓦橋代歸復遣畱屯貝州遂作亂奉趙在禮
入據鄴都唐遣將李嗣源討之至城下軍士大譟曰將士從主上十年百戰以得天下今貝州戍卒思歸主上不赦從馬直數卒喧競遽欲盡誅其族我輩初無叛心但畏死今欲與城中合勢拔白刃擁嗣源入城
城中不受外兵逆擊之皆潰嗣源詭辭得出將召兵攻亂者安重誨曰公爲元帥不幸爲凶人所刦不若星行詣闕見天子庶可自明嗣源乃南趨相州譖者奏嗣源已叛嗣源上章自理遏不得通始疑懼石敬瑭
曰安有上將與叛卒入城而佗日得保無恙者乎大梁天下都會願先往取之始可自全康義誠曰主上無道軍民怨望公從衆則生守節必死嗣源乃以敬瑭爲前鋒李從珂爲殿引兵入大梁唐主如關東聞嗣
源已據大梁諸軍離叛神色沮喪歎曰吾不濟矣卽命旋師從馬直郭從謙帥兵攻帝於氾水唐主中流矢而殂稱帝僅三歲而遇弑改元者一曰同光伶人斂樂器覆屍而焚之嗣源聞之痛哭乃入洛陽百官上
牋勸進不許又三請嗣源監國乃許之繼岌自蜀歸途聞內難至長安自殺監國立是爲明宗皇帝 

明宗皇帝本胡人邈佶烈也爲晉王克用養子名嗣源莊宗滅梁嗣源功最高爲中書令蕃漢馬步總管受命討鄴爲叛卒所推自鄴趨汴入洛遂卽位更名亶○契丹阿保機卒子德光立○閩王王審知卒子延
翰立驕淫殘暴其下弑之而立其弟延鈞後稱帝更名璘○吳王楊溥稱帝○南平王高季興卒子從誨立○楚王馬殷卒子希聲立後希聲卒希範立○吳越王錢鏐卒子元瓘立○夏州李仁福卒子彝超嗣
○西川孟知祥倂東川以知祥爲蜀王○唐秦王從榮驕狠自知時論不與常懼不得爲嗣唐主寢疾遽率牙兵千人至端門下將入禁衞討之從榮兵潰走歸府皇城使斬之唐主悲駭疾劇遂殂唐主性不猜忌
與物無競登極之年已踰六十毎夕於宮中焚香祝天曰某胡人因亂爲衆所推願天早生聖人爲生民主在位八年改元者二曰天成長興內無聲色外無遊畋不任宦官廢內藏庫賞廉吏治贓蠧雖不知書
所行暗合於道年穀屢豐兵革罕用校於五代粗爲小康子宋王立是爲閔帝 

閔帝名從厚明宗次子也卽位有志爲治然不知其要寬柔少斷○蜀孟知祥稱帝○唐潞王反於鳳翔擧兵長驅至洛陽閔帝出奔在位改元應順數月而已潞王立 

潞王名從珂本姓王氏明宗之養子也少從明宗征伐有功名得衆心用事者忌之從珂鎭鳳翔閔帝命移鎭河東將佐以爲離鎭必無全理乃移檄鄰道起兵入淸帝側從珂至陝諸軍皆迎降至洛宰相馮道等
百官班迎遂卽位遣人鴆殺閔帝於衞州○蜀主孟知祥殂子昶立○夏州李彝超卒兄彝殷代之○閩人殺其王璘而立其子繼鵬更名昶○唐主初與河東節度使石敬瑭素不相悅唐主立敬瑭不得已入朝
尋歸鎭陰爲自全之計唐主移之遂反求援於契丹契丹敗唐兵立敬瑭爲晉帝引兵向洛陽唐主自焚死在位不三年改元者一曰淸泰唐自莊宗至是四主凡一十四年 晉 

晉高祖皇帝姓石氏名敬瑭沙陀人唐明宗之壻也初與從珂皆勇力善鬭事明宗皆有功內相忌從珂稱帝敬瑭自河東來朝將佐皆勸畱之時久病骨立唐王不以爲虞遂得歸鎭公主在洛陽辭歸唐主醉
曰何不且畱遽歸欲與石郞反邪敬瑭聞之益懼尋命移鎭鄆州敬瑭拒命唐主發兵討之桑維翰爲敬瑭草表稱臣於契丹事以父禮約事捷割地劉知遠以爲太過厚賂金帛足致其兵不必許以土田恐異日
大爲中國之患敬瑭不聽表至契丹主大喜將騎五萬而來與唐兵戰於晉陽大敗之契丹主立敬瑭爲帝國號晉割幽薊瀛莫涿檀順新嬀儒武雲應寰朔蔚十六州與之契丹以晉主南下又破唐兵至潞州
契丹北還晉主引而南唐將校皆飛狀以迎唐主殂晉主入都洛已而還汴○吳徐知誥稱帝奉吳主溥爲讓皇初徐溫命知誥治昇州致繁富城市府舍甚盛溫自徙居之知誥入廣陵輔吳政溫卒知誥以中書
令鎭昇而畱其子輔吳政廣金陵城吳加知誥大元帥封齊王備殊禮至是遂受吳禪知誥本徐州李氏子也自謂唐後國號唐尋復姓李更名昪是爲南唐○契丹改國號大遼○閩王曦弑其主昶而自立○
吳越王錢元瓘卒子弘佐嗣○南漢主劉龔又更名龑尋殂子玢立○晉主在位不七歲殂改元者一曰天福齊王立是爲出帝 

出帝名重貴高祖兄子也高祖臨終命幼子重璿拜宰相馮道欲其輔立景延廣議以國家多難宜立長君遂立重貴延廣用事○南唐主李昪殂子璟立○閩王之弟王延政據建州稱殷帝○南漢主劉玢之弟
弘熙弑玢而自立更名晟○閩朱文進弑其主王曦而自立殷主延政遣兵討之閩人殺文進傳首於殷殷改國號曰閩唐人攻拔建州延政出降閩亡唐攻福州不克後吳越遣兵取之○初晉高祖事契丹甚謹
至少主卽位景延廣主議告哀不復稱臣契丹大怒延廣又囚其囘圖使已而遣歸大言曰歸語而主先帝爲北朝所立故稱臣奉表今上乃中國所立爲鄰稱孫足矣翁怒則來戰孫有十萬橫磨劍相待桑維翰
屢請遜辭以謝契丹毎爲延廣所沮於是契丹入寇渡河晉主自將及遣李守貞等分道擊之契丹敗走契丹再至相州引還晉主又自將追之契丹旋兵南下晉人擊之契丹又敗走晉主旣再勝意契丹不足畏
契丹主大擧入寇晉將杜威降契丹遣兵入汴執晉主以歸其國在位五年改元者一曰開運晉自高祖至是再世一十二年而亡契丹主入大梁胡騎四出剽掠謂之打草穀丁壯斃鋒刃老弱委溝壑自東西兩
畿及鄭滑曹濮數百里閒財帛殆盡契丹主謂判三司劉昫曰契丹兵應有優賜遂括都城士民錢帛遣使者數千人括於諸州皆迫以嚴誅人不聊生括至初無頒給皆欲輦歸中外怨憤皆思逐之所在盜起
契丹主曰我不知中國難治如此居汴三月而還晉劉知遠先一月卽位於晉陽 漢 

漢高祖皇帝姓劉氏初名知遠沙陀人也事晉祖敬瑭於兵閒功最多晉祖在河東唐潞王移之鎭鄆知遠曰明公久將兵得士卒心今據形勝之地士馬精强若稱兵傳檄帝業可成奈何以一紙制書自投虎口
遂拒命唐遣將攻之不克晉祖擧兵滅唐入洛陽知遠時爲侍衞馬軍都指揮使分漢兵入營館契丹兵於寺城中肅然後晉祖以知遠鎭河東晉祖殂遺命以知遠入輔政晉人匿之知遠由是怨朝廷契丹連入
寇晉雖以知遠爲行營都統知遠不行契丹滅晉入大梁知遠稱帝於晉陽契丹去乃發太原入洛遂入汴國號漢後更名暠○契丹主耶律德光歸至殺胡林而死剖腹實鹽載去人謂之帝羓子兀欲立○楚王
馬希範卒子希廣立○吳越王錢弘佐卒弘倧立其下廢之而立弘俶○漢主殂在位一年改元乾祐子周王立是爲隱帝 

隱帝名承祐年十八卽位○先是漢祖以弟崇尹太原爲畱守河東節度使崇與郭威有隙至是威爲樞密使侍中執政崇爲自全之計選募勇士招納亡命繕甲兵實府庫罷上供財賦朝廷詔令多不稟承○
荊南高從誨卒子寶融知軍府○河中李守貞反郭威督諸軍討克之守貞自殺○漢以郭威爲鄴都畱守○楚王馬希廣之兄希萼殺希廣而自立○漢主自卽位以來同平章事楊邠總機政樞密使郭威主征
伐侍衞指揮使史弘肇典宿衞三司使王章掌財賦邠頗公忠弘肇察京師道不拾遺章捃拾遺利供饋不乏國家相安弘肇嘗謂天下須用長槍大劍安用毛錐子章曰若無毛錐財賦何由取辨章輕文人嘗曰
此輩握算不知縱橫何益於用漢主左右嬖倖寖用事親戚干政邠等毎裁抑之漢主益壯厭爲大臣所制揚邠嘗議事於前曰陛下但禁聲有臣等在漢主積不能平左右因譖之乾祐三年殺邠弘肇章遣密詔
欲殺郭威於鄴將佐勸威入朝自訴威引大軍至漢主遣兵拒之或降或不戰而還漢主爲亂兵所弑威白太后迎武寧節度贇未至聞契丹入寇遣威將兵擊之威至澶州將士大譟裂黃旗以被威體共扶抱之
呼萬歲震地擁威南行遂代漢漢二世四年而亡 周 

周太祖皇帝姓郭氏名威太原人也唐莊宗有宮人柴氏歸其家擇姻一日窺于門見有疾走而過者柴氏大驚問何人吿者曰從馬軍使郭雀兒也柴氏欲嫁之父母不肯曰汝帝左右人當嫁節度使奈何嫁此
人柴氏堅不嫁他人遂歸威漢祖鎭河東威爲孔目官契丹在汴威勸漢祖擧兵遂成帝業漢隱帝時威專主征伐隱帝欲殺之不克威擁兵入汴已而出禦契丹軍士擁還汴時已迎贇於徐州乃以漢太后令
廢贇爲湘陰公威爲監國尋卽位自謂周虢叔之後國號周贇崇子也崇初聞隱帝遇害欲起兵南向及聞迎立贇則曰吾兒爲帝吾復何求贇廢死崇乃稱帝於晉陽所有幷汾忻代嵐憲隆蔚沁遼麟石十二州
之地謂其臣曰顧我是何天子汝等是何節度使邪是爲北漢遣子承鈞伐周不克遣使乞師於契丹契丹策命北漢主更名旻○契丹述軋弑兀欲而自立述律討殺述軋而代之○楚自希廣希萼以來相攻奪
無寧歲其下又廢希萼而立希崇南唐遣邊鎬擊楚希崇降南唐遷馬氏之族于金陵楚亡○故楚將劉言自朗州攻潭邊鎬走言取湖南請命于周周以言鎭朗王逵鎭潭逵襲殺言於朗以周行逢守朗逵還潭
後又以行逢鎭潭逵自居朗○周主在位三年殂改元者一曰廣順晉王立是爲世宗皇帝 

世宗皇帝名榮本姓柴氏周祖妻兄柴守禮之子也周祖無子故養之周初領節鎭已而尹開封封晉王周主臨終命晉王聽政尋卽位北漢主聞周主殂大喜請兵於契丹契丹遣將楊袞將萬騎北漢主自將三
萬人來周主欲自將禦之羣臣皆諫主曰崇幸大喪輕朕年少新立此必自來朕不可不往以吾兵力之强破崇如山壓卵耳馮道力爭惟王溥勸行北漢主軍于高平周前鋒擊之北漢兵卻主慮其遁去趣諸軍
亟進後軍未至衆心危懼而主志氣益銳合戰未幾周右軍將樊愛能何徽先遁右軍潰步軍千餘解甲降主見軍勢危自引親兵犯矢石督戰宿衞將趙匡胤曰主危如此吾屬何得不致死又謂禁兵將張永德
曰賊氣驕可破也公引兵乘高西出爲左翼我爲右翼以擊之國家安危在此一擧永德從之各將二千人進戰匡胤身先士卒馳犯其鋒士卒死戰無不一當百北漢兵大敗楊袞不敢救北漢主晝夜北走僅得
入晉陽周主收樊愛能何徽及所部軍使以上七十餘人責之曰汝輩非不能戰正欲以朕爲奇貨賣與劉崇耳悉斬之自是驕將惰卒始知所懼不行姑息之政矣張永德盛稱趙匡胤智勇權殿前都虞候周主
謂侍臣曰兵務精不務多農夫百未能養戰士一奈何浚民之膏血養此無用之物乎乃命大簡諸軍又詔諸道募天下壯士咸遣詣闕命匡胤選其尤者爲殿前諸班其騎步諸軍各命將帥選之由是士卒精强
所向克捷○周攻北漢汾遼憲嵐石沁忻州皆入于周周主攻晉陽不克引軍還○北漢主劉旻殂子鈞立○周伐蜀取秦階成鳳州○周伐南唐唐遣兵拒於壽州而敗周主自將大敗唐兵於正陽唐將皇甫暉
姚鳳保淸流關主命趙匡胤倍道襲之擒暉鳳克滁州周師取揚泰光舒蘄州唐兵拒周師復取泰州攻揚州周主命匡胤屯六合唐兵來攻奮擊大破之將士有不致力者匡胤陽爲督戰以劍斫其皮笠明日遍
閱其笠有劍跡者數十人皆斬之由是部兵莫敢不盡死周主還大梁畱兵圍壽州唐兵復江北諸州周守將皆棄去幷兵攻壽州周主復自將如壽唐人以城降周主還大梁已而復自將攻濠泗皆降進攻楚州
遣兵取揚泰周主克楚州還至揚州唐主遣使盡獻江北地周主乃還唐主更名景去帝號奉周正朔○朗州王逵爲潘叔詞所殺將吏迎潭州周行逢入朗行逢倂潭朗有之○南漢主劉晟殂子鋹立○周主自
將伐契丹取瀛莫易州離京四十二日而關南悉平議趨幽州會不豫而止以瓦橋關爲雄州益津關爲霸州置戌而還往還六十日○趙匡胤先是爲殿前都指揮使從攻淮南又從征契丹至是爲殿前都點檢
○周主在位六年殂改元者一曰顯德周主在藩韜晦及卽位首破高平之寇人始服其英武號令嚴明人莫敢犯攻城對敵矢石落左右略不動容應機決策出人意表又勤於政事發姦摘伏聰察如神閒暇則
召儒者讀史商㩁大義性不好絲竹珍玩之物常言朕必不因喜賞人因怒刑人文武參用各盡其能人畏其明而懷其惠故能破敵廣地所向無前登遐之日遠近哀慕子梁王立是爲恭帝 

恭帝名宗訓七歲卽位○以趙匡胤爲歸德節度使明年春鎭定言契丹入寇遣匡胤將兵禦之至陳橋驛軍士擁還策立周主在位半年遂禪于宋周自太祖至是三世實二姓十年而亡 

宋 

宋太祖皇帝姓趙氏名匡胤其先涿人也相傳爲漢京兆尹廣漢之後父弘殷爲洛陽禁衞將校生匡胤於甲馬營赤光滿室營中異香一月人謂之香孩兒營少從辛文悅學文悅嘗夢遨駕乃匡胤也周世宗時
掌軍政凡六年士卒服其恩威數從征伐立大功世宗一日於文書篋中得一木書曰點檢作天子時張永德爲點檢世宗乃遷之而易以匡胤世宗殂恭帝卽位之明年命領宿衞禦契丹時主少國危中外始有
推戴之議大軍旣出軍校苗訓見日下復有一日黑光相盪指曰此天命也夕次陳橋驛軍士聚議先立點檢爲天子然後北征環列待旦點檢醉臥不知也黎明軍士擐甲執兵直叩寢門曰諸將無主願策大尉
爲天子點檢驚起披衣則相與扶出被以黃袍羅拜呼萬歲擁上馬南行拒之不可乃攬轡誓諸將整軍自仁和門入秋毫無所犯恭帝遂禪位以所領節鎭爲宋州歸德軍故國號曰宋卽位之初欲陰察羣情
頗爲微行或諫毋輕出上曰帝王之興自有天命周世宗見諸將方面大耳者皆殺之我終日侍側不能害也微行愈數曰有天命者任自爲之不汝禁也中外讋服○昭義節度使李筠故周宿將反於澤州上命
石守信討之尋親征筠自焚死澤潞平○淮南節度使李重進周祖之甥也亦反上命石守信討之尋親征重進自焚死淮南平○荊南高寶融卒弟寶勗代之○南唐泉州畱從效稱藩○建隆二年南唐主李景
遷都于南昌以其子從嘉守建康景殂從嘉立更名煜○上旣誅筠重進召樞密直學士趙普問曰吾欲息天下兵爲國家長久計其道何如普言唐季以來帝王數易由節鎭太重君弱臣强而已今莫若稍奪其
權制其錢穀收其精兵則天下自安又言殿前帥石守信等皆非統御才宜授他職上悟召守信等宴酣屛左右謂曰我非爾曹之力不至此然終夕未嘗安枕也居此位者誰不欲爲之守信等頓首曰陛下何爲
出此言天命已定誰敢有異心上曰汝曹雖無異心如麾下之人欲富貴何一旦以黃袍加汝之身雖不欲爲其可得乎皆頓首泣曰臣等愚不及此惟陛下哀矜指示可生之途上曰人生如白駒過隙所爲好富
貴者不過欲多積金錢厚自娛樂使子孫無貧乏耳汝曹何不釋去兵權出守大藩擇便好田宅爲子孫計多置歌童舞女日飮酒相安不亦善乎皆拜謝曰陛下念臣等至此所謂生死而肉骨也明日皆稱疾請
罷○趙普薊人遇上於滁州用爲節度掌書記上卽位後專與謀議倚信之○女眞貢馬○囘鶻于闐來貢○建隆三年泉州畱從效卒衙將陳洪進推張漢思領軍務○定難節度使周西平王李彝興貢馬○
武平武安鎭帥周行逢卒子保權領軍府衡州太守張文表作亂起兵據潭州保權表請救于宋○荊南高寶勗卒兄子繼冲代之○高麗來貢○乾德元年命慕容延釗等會周保權討張文表師出江陵高繼冲
出降荊南平延釗至湖南文表先已敗死保權聞宋師下荊南懼而拒守師進討之獲保權湖南平○二年宰相范質王溥魏仁浦乞罷質等周朝舊相也自唐以來宰相惟面奏大政事餘號令刑賞除拜但入熟
狀質等自以前朝大臣稍存形跡毎事具箚子進呈退批所得聖旨同列皆書字以志之奏御之多始此質等旣罷以趙普同平章事○命王全斌伐蜀乾德三年蜀相李昊勸蜀主孟昶出降蜀亡前蜀王氏之亡
也降表亦昊所草蜀人夜書其門曰世修降表李家○初上命宰相擇前代未有年號以改今元及是得蜀鑑乃有乾德四年鑄字怪之召問學士竇儀曰昔僞蜀王衍有此號上歎曰宰相須用讀書人○五年五
星聚奎先是周顯德中竇儼楊徽之盧多遜同爲諫官儼善推步嘗曰丁卯歲五星聚奎自此天下太平二拾遺見之儼不預也至是果然○夏州李彝興卒子光叡領軍務○開寶元年北漢主劉鈞殂養子繼恩
立郭無爲弑之而立其同母弟繼元皆異姓子也○雷德驤判大理寺官屬與堂吏附會宰相擅增減刑名德驤憤惋直詣講武殿奏之幷言趙普强市人第宅聚斂財賄上怒叱曰鼎鐺尙有耳汝不聞趙普吾之
社稷臣乎引柱斧擊折其二齒命曳出黜之○二年命曹彬等伐北漢尋親征攻太原城久不下頓兵百草池中暑雨軍中疾疫詔班師○上自卽位或微行幸功臣之家不可測趙普毎退朝不敢脫衣冠一夕大
雪普意上不復出矣久之聞叩門聲異甚亟出則上立雪中普惶恐迎拜卽普堂設重裀地坐熾炭燒肉普妻行酒上以嫂呼之普從容問曰夜久寒甚陛下何以出上曰吾睡不能著一榻之外皆他人家也故來
見卿普曰陛下少天下邪南征北伐此其時也願聞成算所向上曰吾欲取太原普默然良久曰非臣所知也太原當西北二邊使一擧而下邊患我獨當之何不姑畱以俟削平諸國彼彈丸黑子之地將何所逃
上笑曰吾意正爾姑試卿耳於是用師荊湖繼取西川嘗因北漢諜者語北漢主鈞曰君家與周氏世仇宜不屈今我與爾無所閒何爲困此一方之人鈞遣諜者復命曰河東土地兵甲不足當中國之什一區區
守此蓋懼漢氏之不血食也上哀其言終鈞之世不以大軍北伐及繼元立始用兵○是歲契丹弑其主述律號穆宗迎立其伯父兀欲之子明記更名賢○三年命潘美伐南漢四年克廣州劉鋹降南漢亡○
六年交趾丁璉上表求內附詔以爲靜海節度使安南都護○趙普罷相領河陽三城節度普沈毅果斷以天下爲己任嘗欲除某人爲某官上不用明日又奏之上怒裂其奏普徐拾以歸補綴以進上悟乃可之
又有立功當遷官者上素嫌其人不與普力請下曰朕固不與奈何普曰刑賞天下之刑賞安得以私喜怒專之上不聽起普隨之上入宮普立宮門不去上卒可之普常設大甕於閤後表疏意不可者投其中焚
之其多得謗以此雷德驤之子又訐之上始疑普先是雖置參知政事以副普不宣制不押班不知印不升政事堂至是始詔二參政升政事堂同議政更知印押班與普齊未幾普遂罷薛居正呂餘慶等其後繼
爲相○七年命曹彬伐江南初上屢遣使喩江南國主李煜入朝不至乃以彬及潘美等討之戒以切勿暴略生民務廣威信使自歸順不須急擊取匣劍授彬曰副將而下不用命者斬之美以下皆失色自王全
斌平蜀多殺人上毎恨之彬性仁厚故專任焉先是江南樊若水擧進士不第上書言事不報乃釣魚采石江上以繩度江廣狹詣闕陳策上用其言令荊南造大艦爲浮梁以濟師至是用之不差尺寸○八年曹
彬圍金陵急李煜遣徐鉉入貢求緩兵鉉言煜以小事大如子事父其說累數百上曰爾謂父子爲兩家可乎鉉不能對還尋復至奏言江南無罪辭氣益厲上怒按劍曰不須多言江南亦有何罪但天下一家
臥榻之側豈容佗人鼾睡乎鉉惶恐而退金陵受圍自春徂冬勢愈窮蹙彬終欲降之累遣人吿煜曰某日城必破宜早爲之所一日彬忽稱疾諸將來問彬曰彬之疾非藥能愈諸公若共爲信誓破城不妄殺一
人則彬病愈矣諸將皆許諾焚香約誓翌日城陷煜出降南唐亡捷書至上泣曰宇縣分割民受其禍攻城之際必有橫罹鋒鏑者可哀也彬還舟中惟圖籍衣衾閤門通其榜子曰奉勅江南幹事囘其不伐如此
○九年吳越王錢俶來朝辭歸上賜以黃袱封緘甚固曰途中宜密觀及啓之皆羣臣乞畱俶章疏俶感懼○上如西京謁宣祖安陵○夏四月郊都民垂白者相謂曰我輩少經離亂不圖今日復覩太平天子儀
衞有泣下者○上欲畱都洛陽羣臣咸諫上曰吾且都長安晉王叩頭曰在德不在險上曰吾將西遷者欲據山河之勝而去冗兵晉王之言固善今姑從之不出百年天下民力殫矣乃還大梁○上崩在位十七
年改元者三曰建隆乾德開寶壽五十上仁孝豁達有大度陳橋之變迫於衆心洎入京師市不易肆嘗一日罷朝坐便殿不樂者久之左右請其故上曰爾謂爲天子容易邪適乘快指揮一事而誤故不樂耳
嘗宴近臣紫雲樓下因論及民事謂宰相曰愚下之民雖不分菽麥藩侯不爲撫養務行苛虐朕斷不容之開寶初修京城及大內營繕畢上坐寢殿令洞開諸門皆端直軒豁無有壅蔽因謂左右曰此如我心
少有邪曲人皆見之矣平蜀之後嘗擇其兵百餘爲川班殿直郊禮行賞以御馬直扈從特增給川班擊登聞鼓援例陳乞上怒曰朕之所與卽爲恩澤豈有例邪斬其妄訴者四十餘人餘悉配隷諸軍遂廢其直
內臣有逮事後唐者上問壯宗英武定天下享國不久何也其人言其故上撫髀嘆曰二十年夾河戰爭取得天下不能用軍法約束誠爲兒戲朕今撫養士卒不吝爵賞苟犯吾法惟有劍耳五代以來藩鎭强盛
上以漸削之罷諸節鎭專用儒臣分理郡國以革節鎭之橫又置諸州通判以分刺史之權自是諸侯勢輕禍難不作專務愛養民力罷卻貢獻禁進羨餘常衣澣濯之衣寢殿靑布緣葦簾晚節好讀書嘗歎曰
堯舜之世四凶之罪止於投竄何近代法網之密邪削平諸國必招之不至而後用兵及其旣降皆不加戮禮而存之終其世嘗幸武成王廟觀從祀有白起指曰起殺己降不武命去之周恭帝封鄭王後遷于房
州上以辛文悅長者俾爲房州守恭帝先上二年始卒上發哀輟朝十日還葬如禮上初入京時周韓通死節追贈優厚王彥昇棄命專殺終身不授節鉞受禪之際倉卒未有恭帝禪制學士陶穀出諸懷中上薄
之穀久在翰林頗怨望上曰吾聞學士草制依樣畫葫蘆耳何勞之有卒不登之政府內外官有時望者籍記姓名以待不次選用稱職者多久任不遷定銓選法嚴擧主連坐法嚴贓吏法有寘極刑者懲五代藩
鎭苛征重斂之弊寬商征寬麴鹽酒禁倉吏多入民租者或棄市五代多以武人爲牧守率意用刑上懲之故入者必抵罪定大辟詳覆法定折杖法頒新刑統定差役法作版籍戶帖戶鈔長吏有度民田不實者
或杖流之諸州旱蝗賑饑蠲租惟恐不及擧德行孝悌親策制科擧人放進士榜嚴覆試法御殿親試進士試書判拔萃數幸國子監詔天下求遺書初用和峴所定雅樂初行劉溫叟所上開寶通禮二百卷命宰
執日記時政送史館撰日曆制度典章彬彬有條理太弟晉王立是爲太宗皇帝 

太宗皇帝初名匡乂太祖長弟也太祖入京城匡乂首請號令諸將戢士卒仍自於馬前戒摽掠太祖受禪乃改名光義尹開封同平章事封晉王建隆二年昭憲杜太后臨崩謂太祖曰汝知所以得天下者乎
太祖曰皆祖考與太后之餘慶太后笑曰不然正由柴氏使幼兒主天下耳汝萬歲後當傳位晉王晉王傳秦王泰王以傳德昭國有長君社稷之福也太祖曰謹受敎太后呼趙普曰趙書記共記吾言不可違
因命普於榻前爲誓書普署紙尾曰臣普記藏之金匱太祖友愛篤至晉王嘗寢疾灼艾太祖亦自灸以分其痛嘗曰晉王龍行虎步且生時有異佗日必作太平天子福德非吾所能及也太祖幸蜀有布衣張齊
賢獻十策召問賜食且啗且對太祖善其某策齊賢固稱餘策皆善太祖怒斥便出旣還語晉王曰吾幸西都得一張齊賢吾不欲用之佗日畱與汝作宰相蓋傳位之定久矣太祖不豫后遣王繼恩召皇子德芳
繼恩徑召晉王王至宮中散遣左右所言皆不可得聞但遙見燭影下王有離席之狀旣而上引柱斧戳地大聲曰好爲之遂崩后見晉王愕然曰吾母子之命皆託官家王曰共保富貴無憂也王卽位更名炅
秦王廷美尹開封改封齊王德昭封武功郡王○遣使分行州縣廉察官吏第其優劣罷輭不勝任惰慢不親事免官○贓吏配者遇赦不敍○大理評事陳舜封奏事口捷擧止類倡優問誰氏子對以父爲伶官
上曰汝眞雜類豈得任淸望官改授殿直○陳洪進來朝獻漳泉二州○吳越王錢俶來朝遂獻其地○命潘美伐北漢尋親征圍太原劉繼元出降北漢亡○詔征契丹易州涿州來降上攻幽州踰旬不下遂班
師郡王德昭從征幽州軍中嘗夜驚不知上所在有謀立德昭者上聞不悅及歸以北征不利不行平北漢之賞德昭言之上大怒曰待汝自爲之賞未晚也德昭退而自刎後二年岐王德芳卒自太祖二子相繼
死齊王廷美不自安佗日上嘗以傳國意訪趙普普曰太祖已誤陛下豈容再誤邪於是普復入相廷美遂得罪降涪陵縣公普復使知開封府李符吿其怨望南還房州尋殺之普恐李符漏言因弭德超譖曹彬
故以符薦德超貶符舂州卒○种放隱于終南山結草爲廬以講習爲務後進多從之學上聞召之辭以母老上高其節厚賜錢帛旌之○呂蒙正爲參政有朝士指之曰此子亦參政邪蒙正佯不聞同列欲詰其
姓名蒙正止之日若一知名姓則終身不忘不如無知也○召華山陳摶賜號希夷先生○開寶寺塔成前後八年所費億萬田錫奏曰衆以爲金碧熒煌臣以爲塗膏釁血上不怒○先是西夏李光叡卒子繼筠
嗣又卒弟繼捧嗣繼捧來朝獻四州地其弟繼遷叛去數入寇邊○契丹主明記殂號景宗子隆緖立年十二母蕭氏專其國政○上命曹彬等分道伐契丹彬兵大敗於岐溝關詔班師契丹自是連年入寇後女
眞以契丹隔其朝貢之路請擊之不許女眞遂臣於契丹○上賜李繼捧姓名趙保忠授節度使命管夏銀綏宥靜五州使圖繼遷繼遷降賜姓名趙保吉保吉復寇邊命李繼隆討之保忠言已與保吉解仇乞罷
兵上怒命繼隆先移兵討之繼隆入夏州檻送保忠於闕下保吉尋亦請降而復叛命繼隆討之○蜀自旣平之後府庫之物悉載歸內府土狹民稠有司不無賦外之科王小波起爲盜小波死李順繼之攻陷成
都僭號蜀王上命王繼恩討擒之蜀平○交趾丁璉卒大校黎桓囚其宗族而專其國上初命討之無功已而桓奉貢竟以桓爲交趾郡王○時霖潦過度上曰朕於刑獄盡心安得積陰之譴寇準越班對言某州
局吏侵官錢若干於法爲小過陛下殺之王淮參政王沔之弟盜錢數百萬於法爲大憝陛下以沔故務相容蔽如此而曰刑獄盡心如之何無積陰之譴上卽日誅淮罷沔俄而雨止○上崩在位二十二年改元
者五曰太平興國曰雍熙端拱淳化至道壽五十九薛居正沈倫趙普宋琪李昉呂蒙正張齊賢呂端等相繼爲相普凡再入再罷尋薨普初以吏道聞寡學術太祖嘗勤以讀書普遂手不釋卷毎朝有大議輒闔
戶自啓一篋取一書閱之及卒家人視其篋則論語也嘗謂上曰臣有論語一部以半部佐太祖定天下以半部佐陛下致太平蒙正晚出嘗與普並相普甚推之蒙正嘗置册子夾袋中疏四方人才姓名以待選
用初太祖嘗以張齊賢屬上至齊賢擧進士上欲置之上第而有司第其名在下乃詔一榜特與通判卒至大用呂端爲相人謂呂相作事糊塗上知之曰端小事糊塗大事不糊塗自上卽位以來以小人爲相者
盧多遜一人而已太子立是爲眞宗皇帝 

眞宗皇帝初名元侃封襄王有擧人楊礪嘗夢至一大殿有坐殿上者語之曰我非汝主來和天尊汝主也指示令謁之礪後進士第一入爲襄王府記室旣謁如夢中所見太宗嘗遣相者詣襄王及門而返曰
王門厮役皆將相也王可知矣立爲太子至是卽位更名恒○咸平二年契丹入寇上親征至大名府而還○三年益州卒王均反僭號大蜀以雷有終知州討擒之益州平○范廷召擊契丹求援於高陽關都部
署康保裔亟赴之廷召潛遁保裔爲所圍力戰死之○李繼遷先朝奪所賜姓名寇邊不已攻陷靈州西涼六合酋長潘羅支乞會王師討之繼遷攻陷西涼府潘羅支要而擊之繼遷中流矢死於靈州之境其子
德明請降復賜姓趙後封爲西平王○楊嗣楊延朗智勇善戰加團練使虜憚之目曰楊六郞○景德元年契丹主與其母蕭氏大擧入寇中外震駭參政陳堯叟蜀人請幸蜀王欽若江南人請幸江南上以問宰
相寇準準問誰畫此策上曰卿姑斷其可否勿問也準曰臣欲得獻策之臣斬以釁鼓然後北伐耳遂定親征之議上駐蹕韋城尋至衞南契丹擁兵抵澶州圍合三面李繼隆等出禦之契丹撻覽中弩死大挫退
卻不敢動寇準力勸上渡河殿前帥高瓊亦力贊猶豫閒瓊麾衞士進輦曰陛下若不過河百姓如喪考妣梁適呵之瓊怒曰君輩此時尙責人失禮何不賦一詩退虜耶遂擁上以渡旣至澶州登北城張黃旗幟
諸軍皆呼萬歲聲聞數十里契丹氣奪先是王繼忠者陷虜嘗言和好之利故雖大擧亦遣使以繼忠書來上命曹利用報之至是利用與契丹使者韓杞偕來請世宗所取關南故地上曰地必不可得寧與金帛
以和凖意亦不欲與且畫策以進曰如此則可保百年無事不然數十歲後戎復生心準蓋欲擊之使隻輪不返上曰數十歲後當有能禦之者吾不忍生靈重困姑聽其和遂再遣利用往利用請歲賂金帛之數
上曰必不得已雖百萬亦可準召語之曰雖有勅旨不得過三十萬如過此數勿來見凖凖斬汝矣利用卒以絹二十萬銀十萬定和議南朝爲兄北朝爲弟交誓約各解兵歸凖初發京師命朝士出知諸州皆於
殿廊受勅戒之曰百姓皆兵府庫皆財不責汝浪戰但失一城一壁當以軍法從事恐欽若沮親征之議以其有智且有福出欽若知天雄軍契丹至城下欽若閉門束手無策修齋誦經而已上還自澶淵待凖極
厚欽若歸深恨準嘗退朝上目送準欽若進曰陛下敬準爲其有社稷功邪城下之盟春秋小國所恥也上愀然欽若毎曰澶淵之役準以陛下爲孤注上待準遂寖薄尋罷相以王旦同平章事旦王祐之子也
太祖嘗遣祐按事謂祐還與王溥官職祐不徇太祖意竟不大用祐曰祐不做兒子二郞必做植三槐于庭曰吾後世必有爲三公者至是旦果爲相深沈有德望能斷大事上心深屬之趙德明嘗以民饑上表乞
粮羣臣皆請責之旦曰臣欲詔德明云塞上儲粮不可與已於京師積百萬可自遣衆來取德明再拜受詔曰朝廷有人上旣入欽若之言數問欽若何以刷恥欽若知上厭用兵謬曰取幽薊乃可上令思其次
乃請封禪以鎭服四海誇示夷狄又言封禪當得天瑞前代有以人力爲之河圖洛書果有此邪聖人以神道設敎耳於是自大中祥符以來數有天書降東封泰山西祀后土於汾陰又有趙氏祖九天司命天尊
降天下立天慶觀置聖祖殿諱聖祖名玄朗京師作玉淸昭應宮旦不能止其事○上在位二十六年自元年呂端罷後張齊賢李沆呂蒙正向敏中畢士安寇準王旦相繼爲相惟旦居位十一年當李沆爲相時
旦甫參政沆喜讀論語嘗曰爲宰相如論語中節用而愛人使民以時兩句尙不能行聖人之言終身誦之可也沆日取四方水旱盜賊奏之旦謂細事不足煩上聽沆曰人主少年當使知人閒疾苦不然血氣方
剛不畱意聲色犬馬則土木甲兵禱祠之事作矣吾老不及見此參政他日之憂也及太中祥符封禪祠祀土木並興旦乃歎曰李文靖眞聖人也毎有大禮旦輒以首相奉天書以行常悒悒不樂欲去則上遇之
厚及薨于位遺令削髮披緇以斂議者謂旦得君而不能以正自終或比之馮道云張詠嘗言吾榜中得人最多謹重有德望無如李文靖深沈才德鎭服天下無如王公面折廷爭素有風采無如寇公當方面之
寄則詠不敢辭當旦之世王欽若已相欽若罷寇準再入相參政丁謂事準甚謹嘗會食羹汚準鬚謂起拂之準笑曰參政國大臣乃爲官長拂鬚邪謂甚愧恨準罷李迪丁謂爲相準遠貶迪罷謂獨相時上已有
疾昏眩如準罷貶皆謂白中宮行之上不知矣尋崩年五十五在位改元者五曰咸平景德曰大中祥符曰天禧乾興太子立是爲仁宗皇帝 

仁宗皇帝名禎母李氏章獻明肅劉皇后子之眞宗得皇子已晚始生晝夜啼不止有道人言能止兒啼召入則曰莫叫莫叫何似當初莫笑啼卽止蓋謂眞宗嘗籲上帝祈嗣問羣仙誰當往者皆不應獨赤脚大
仙一笑遂命降爲眞宗子在宮中好赤脚其驗也自昇王爲太子年十三卽位劉太后垂簾同聽政丁謂用事竄寇準爲雷州司戶參政王曾密奏謂包藏禍心眞宗山陵擅移皇堂於絶地遂罷謂貶至崖州司戶
謂初命學士草準責詞令用春秋無將漢法不道爲證事及謂竄學士乃用其語人快之方逐準時京師語曰欲得天下寧當拔眼中丁欲得天下好莫如召寇老然準竟不及北還而卒王曾爲相王欽若再相
欽若卒張知白相知白卒張士遜相士遜罷呂夷閒相惟王曾自天聖初居相位至是七年而罷曾初擧進士靑州發解禮部廷試皆第一人曰狀元三場喫著不盡曾曰曾平生之志不在溫飽眞宗末正色立朝
朝廷賴以爲重作相日所進退士莫有知者或問其故曾曰恩欲歸己怨使誰當○交趾黎桓景德中卒子龍廷殺其兄龍鉞而自立來貢賜名全忠太中祥符閒全忠卒子幼弟爭立大校李公蘊遂殺之而自立
至是公蘊卒子德政立來吿喪封交趾郡王○契丹主隆緖殂號聖宗子宗眞立○西夏趙德明卒子元昊立○劉太后以上爲己子而上母李氏默默處先朝嬪御中未嘗自異人亦畏后不敢言疾革乃進位宸
妃而薨宰相呂夷簡奏太后宜備禮以葬曰他日莫道夷簡不曾說來宸妃卒踰一年太后崩稱制十一年上始親政先是呂夷簡張士遜並相夷簡罷李迪相而士遜爲首相無所發明而罷夷簡復相迪罷王曾
復相而權在夷簡夷簡之初罷也以郭皇后之言及復入而后有尙美人爭寵之隙遂廢郭后夷簡有力焉臺諫孔道輔范仲淹爭不得而出仲淹還朝爲待制知開封府言事愈急數議時政夷簡訴其越職罷知
饒州館閣余靖尹洙爭之皆坐貶歐陽脩責諫官高若訥不諫謂不知人閒有羞恥事若訥奏其書亦貶蔡襄作四賢一不肖詩四賢指仲淹洙靖脩不肖指若訥也王曾因對斥夷簡納賂示恩夷簡曾並罷王隨
陳堯佐代之以無所建明而罷張士遜章得象代之○趙元昊據有夏銀綏宥靈鹽會勝甘涼瓜沙肅州之地居興州阻賀蘭山爲固僭號大夏皇帝入寇西邊騷然范雍經略西夏聞元昊將攻延州懼甚閉門不
救劉平戰中官黃德和誣奏平降賊以兵圍其家議收其族富弼言平自環慶來援姦臣不救故敗罵賊而死德和誣人冀免坐腰斬范雍罷時軍興多事張士遜無所補諫官韓琦上疏曰政事府豈養病坊邪
於是士遜致仕呂夷簡復相用韓琦范仲淹爲邊帥仲淹嘗兼知延州夏人相戒曰毋以延州爲意小范老子胷中自有數萬甲兵不比大范老子可欺也邊人爲之語曰軍中有一韓西賊聞之心膽寒軍中有一
范西賊聞之驚破膽昊之不得大逞蓋藉琦仲淹之宣力居多契丹乘朝廷有西夏之撓遣泛使求石晉所割周世宗所取關南地知制誥富弼接伴時夷簡任事人莫敢抗弼數侵之夷簡欲因事罪弼以弼報使
弼至往返論難力拒其割地使還再遣而國書故爲異同夷簡欲以陷弼弼疑而啓觀乃復囘奏面責夷簡易書而往增歲賂銀絹各十萬定和議而還○呂夷簡求罷上遂欲更天下弊事增諫官員命王素歐陽
脩余靖蔡襄供諫院職以韓琦范仲淹爲樞密副使召夏竦爲樞密使諫官論罷竦以杜衍代之國子直講石介喜曰此盛德事也乃作慶曆聖德詩有曰衆賢之進如茆斯拔大姦之去如距斯脫大姦指竦也
仲淹琦適自陝西來道中得詩仲淹拊股謂琦曰爲此怪鬼輩壤事竦因與其黨造論目衍等爲黨人歐陽脩乃作朋黨論上之略曰小人無朋惟君子有之小人同利之時暫爲朋者僞也及其見利而爭先或利
盡而情疎反相賊害君子修身則同道而相益事國則同心而共濟終始如一此君子之朋也爲君者但當退小人之僞朋進君子之眞朋則天下治矣○仲淹遷參政富弼爲樞副上旣擢仲淹等毎進見必以太
平責之開天章閣召對賜坐給筆札仲淹等皆惶恐退列奏十事一曰明黜陟二曰抑僥倖三曰精貢擧四曰擇官長五曰均公田六曰厚農桑七曰修武備八曰減搖役九曰覃恩信十曰重命令上方信向悉用
其說惟武備欲復府兵一說宰相以爲不可時章得象晏殊並同平章事未幾仲淹宣撫陝西河東富弼宣撫河北竦等造謗故仲淹等不安於朝歐陽脩亦出使河北晏殊罷杜衍同平章事衍務裁僥倖毎內降
率寢格不行積詔旨十數輒納上前上嘗語諫官曰外人知衍封還內降邪朕在宮中毎以不可吿而止者多於所封還也會衍壻蘇舜欽監進奏院用鬻故紙公錢祀神會客御史中丞王拱辰素不便衍等所爲
因攻其事置獄得罪者數人拱辰喜曰吾一網打去盡矣衍相七十日而罷賈昌朝平章事兼樞密使韓琦罷樞副知揚州事章得象罷陳執中平章事昌朝罷夏竦代爲樞密使○貝州卒王則反文彥博宣撫河
北討平之彥博入爲平章事○趙元昊慶曆初嘗因范仲淹請和反覆數歲竟納款復稱臣策命爲夏國王名曩霄歲賜銀絹茶綵二十五萬五千遂不復寇邊卒子諒祚立○陳執中以無所建明罷○夏竦罷
宋庠代之尋同平章事未幾罷○張貴妃兄堯佐一日除四使監察御史裏行唐介論之不聽遂劾奏文彥博向守蜀以燈籠錦獻貴妃得執政故黨堯佐上怒遠貶介彥博亦求罷龐籍平章事○廣源州儂智高
寇廣州連歲陷諸州自邕至廣西皆被其害命樞副狄靑討平之還爲樞密使○龐籍罷○陳執中梁適平章事適罷劉洸代之執中罷文彥博富弼並同平章事士大夫相慶得人上曰人情如此豈不賢於夢卜
哉上嘗問王素孰可爲相素曰惟宦官宮妾不知姓名者可充其選上慨然曰如此則富弼耳○契丹主宗眞殂號興宗子洪基立○交趾李德政卒子日遵立○劉沆罷文彥博罷韓琦平章事富弼罷○王安石
知制誥安石毎遷官遜避不已至知制誥則不復辭官矣安石嘗侍賞花釣魚宴誤食鉤餌已悟而食之旣上以其不情而遂非惡之安石有重名士爭向之惟蘇洵不見著辨姦論亦以爲不近人情必大姦慝
○司馬光知諫院進三箚一論君德有三曰仁曰明曰武二論御臣曰任官曰信賞曰必罰三論揀軍又進五規曰保業曰惜時曰遠謀曰謹微曰務實○策制科人得蘇軾蘇轍○曾公亮平章事○上在位四十
二年改元者九天聖明道則垂簾之政也景祐以來政由己出寶元康定閒西鄙多事慶曆更化君子滿朝至皇祐至和嘉祐天下承平無事恭儉之德愛人恤物之心自卽位至升遐終始如一日遺制下雖深山
窮谷莫不奔走悲號而不能止壽五十四皇子立是爲英宗皇帝 

英宗皇帝初名宗實濮安懿王允讓之子太宗之曾孫也仁宗立爲皇子賜名曙仁宗崩固避數四而後卽位以憂疑致疾慈聖光獻曹太后權同聽政上擧措或改常度遇宦官尤少恩左右多不悅乃共爲讒閒
兩宮遂成隙賴宰相韓琦參政歐陽脩等調護上旣康復親政太后撤簾琦一日出空頭勑脩已僉趙槩未僉脩曰第書之韓公必有說琦坐政事堂召內侍任守忠立庭下曰汝罪當死責蘄州安置蓋交鬭兩宮
之人也○議崇奉濮王典禮執政欲稱皇考又以太后詔令上稱親司馬光范鎭呂誨范純仁呂大防呂公著交論以爲不可鎭罷翰林誨純仁大防解言職公著罷侍講議竟不決○契丹改號大遼○上崩在位
四年改元者一曰治平年三十八皇太子立是爲神宗皇帝 

神宗皇帝名頊母曰宣仁聖烈皇后高氏曹太后之甥也幼與英宗同鞠后所後爲英宗配生頊自潁王爲太子尋卽位○自有濮議以來言者攻歐陽脩不已遂罷韓琦亦罷○王安石爲翰林學士入對首以擇
術爲言言必稱堯舜○富弼同平章事王安石參政安石旣執政士大夫素重其名以爲太平可立致呂誨時爲御史中丞將對學士侍讀司馬光亦將詣經筵相遇並行光密問今日所言何事誨曰袖中彈文乃
新參也光愕然曰衆喜得人奈何論之誨曰君實亦爲此言邪安石執偏見喜人佞己天下必受其弊光退而思之不得其說搢紳閒有傳其疏者往往疑其太過誨言大姦似忠大詐似信安石外示朴野中藏巧
詐驕蹇慢上陰賊害物疏其十事上兩降手詔喻誨誨論之不已遂罷誨安石建議創制置三司條例司議行新法言周置泉府之官變通天下之財後世惟桑弘羊劉晏粗合此意今當修泉府之法以收利權
安石多與呂惠卿謀人號安石爲孔子惠卿爲顏子先是治平中邵雍與客散步天津橋上聞杜鵑聲愀然不樂客問其故雍曰洛陽舊無杜鵑今始至天下將治地氣自北而南將亂自南而北今南方地氣至矣
禽鳥飛類得氣之先者也不二年上用南士作相多引南人專務更變天下自此多事矣至是雍言果驗云安石欲行靑苗法以爲周官國服爲息法也蘇轍曰以錢貸民吏緣爲姦錢入民手雖良民不免妄用
及其納錢雖富民不免違限鞭箠必用州縣不勝煩矣參政唐介爭論新法不勝疽發背卒時人有生老病死苦之喩謂安石爲生曾公亮爲老介死富弼議論不合稱病參政趙抃無如安石何惟稱苦苦而已
安石折抃曰君輩坐不讀書耳抃曰皐夔稷契何書可讀安石亦不能對○遣使察農田水利○罷義倉○行均輸法○臺諫劉琦錢顗以議新法貶○諫院范純仁檢詳文字蘇轍以議新法罷○行靑苗法置常
平官○富弼罷陳升之同平章事升之初附安石旣相頗爲異同○行預買法令諸路預給錢和買紬絹○趙抃罷抃日所爲事夜必焚香吿於天○親試擧人初用策葉祖洽以附會新法擢爲第一○右正言孫
覺御史裏行程顥以議新法罷○中丞呂公著裏行張戩以議新法罷○李定爲裏行知制誥宋敏求蘇頌李大臨以繳定詞頭罷○謝景溫爲御史知雜○直史館蘇軾以嘗上萬言書及擬對廷試策議新法忤
安石爲景溫所劾去○鄧綰上書言陛下得伊呂之佐百姓歌舞靑苗免役等法又與安石書及頌置中書檢正以綰爲之鄕人皆笑罵綰曰笑罵從佗笑罵好官我須爲之○曾公亮罷○策制科人呂陶張繪孔
文仲力詆新法皆報罷○范鎭以數議新法及嘗薦蘇軾孔文仲罷乞致仕陳升之罷○韓絳王安石同平章事○立保甲法○曾布爲中書檢正○更科擧法罷詩賦明經諸科以經義論策試進士○司馬光先
自學士除樞副力辭不拜數言新法之害上喻安石曰聞三不足之說否曰不聞上曰外人云朝廷以爲天變不足畏人言不足恤祖宗法不足守昨學士院進館職策問專指此三事策問光所爲也光屢請外
得永興移許州上言臣之不才最出羣臣之下先見不如呂誨公直不如范純仁程顥敢言不如蘇軾孔文仲勇決不如范鎭屢請判西京畱司御史臺至是得請後四任提擧嵩山崇福宮○歐陽脩先知靑州
以擅止給散靑苗錢徙知蔡州至是乞致仕○富弼先知亳州坐格靑苗法徙知汝州○中丞楊繪裏行劉摯以議新法罷○罷差役行募役法○立大學三舍法○行市易法○行保馬法○頒方田均稅法○
置熙河路以王韶爲經略安撫等使先是韶上平戎策謂欲平西夏當復河湟今古渭之西熙河蘭鄯皆漢隴西等郡吐蕃唃厮囉一族國其閒宜倂有之以絶夏人右臂安石以爲奇謀始開熙河之役韶克河洮
岷疊宕等州又據靑唐咽喉之地邊堠益斥役兵之死亡甚多○中書檢正章惇察訪湖北始議經制南北江蠻辰州南北江乃古錦州之地接施黔䍧柯命章惇措置惇言招諭梅山蠻徭令作省戶皆歡迎其實
殺戮浮屍蔽江○置詩書周禮三經義局安石提擧呂惠卿及安石子雱等爲檢討○熙寧七年天久不雨河東北陝西流民皆流入京城而京城外饑民尤多監安上門鄭俠畫爲圖上書曰陛下南征北伐皆以
勝捷之勢作圖來上無一人以天下憂苦妻子不相保遷移困頓遑遑不給之狀爲圖而獻者安上門逐日所見百不及一亦可流涕況千萬里外哉時以旱故求直言言者皆咎新法上疑欲罷之安石不悅求去
除知江寧府安石薦韓絳代己爲相呂惠卿爲參政時號絳爲傳法沙門惠卿爲護法善神惠卿建議免役出錢不均出於簿書之不善行手實法惠卿旣得勢恐安石復入遂逆閉其途出安石私書有勿令上知
之語凡可以害安石者無所不用其智又數與絳忤絳乘閒白上復相安石安石罷不一年再入聞命不辭自金陵七日至闕下後數月絳與惠卿相繼罷○行戶馬法○判相州韓琦薨琦天資忠厚能斷大事
治平閒爲首相政事問集賢典故問東廳文學問西廳大事則自決之矣出判相州初言靑苗不便朝廷不從卽命散給曰藩臣之體當如是在鄕郡八年而終御製碑曰兩朝顧命定策元勛之碑○命韓縝如河
東割地先是遼使屢至言河東沿邊增修戍壘起舖舍侵入彼國蔚應朔州界乞行毀撤別立界至蓋遼人見朝廷招高麗建熙河西山植楡柳創保甲築河北城池創都作院降弓刀新樣置界北三十七將疑有
復燕之意故以爭地界爲名觀朝廷所以應安石斷之曰將欲取之必姑與之東西失地七百里○安石再相二年屢謝病子雱死求去尤力上益厭其所爲出判江寧府遂不復用自安石用事口談先王而專行
管商之政知上有富强之志思所以濟其欲謂立法當用小人而後以君子守之不悟其無是理也天下騷然而國未嘗富邊鄙生事徒多喪敗而國未嘗强西鄙自治平末种諤取綏州夏人卽欲興兵報復夏主
諒祚卒子秉常立大入寇安石雖用王韶取熙河之策徒構怨西蕃致鬼章等屢爲寇患初不能以此制西夏所用沈起劉彝又生釁南方交趾李日遵卒子乾德立起彝相繼知桂州集土丁爲保甲於海濱集舟
師敎水戰禁止州縣與交人貿易交人大擧入寇圍邕州陷欽廉聲言中國作靑苗助役法以困民出兵相救安石怒遣趙卨等討之官軍死者十六兵禍訖安石之去而未已吳充王珪繼安石爲相充先在政府
數言政事非便旣代安石蔡確鄧潤甫等共攻之不能去○元豐元年知湖州蘇軾安置黃州先是中丞李定言軾自熙寧以來怨謗君父舒亶亦言軾議時事陛下發錢本以業貧民則曰贏得兒童語音好一年
强半在城中明法以課試羣吏則曰讀書萬卷不讀律致君堯舜終無術興水利則曰東海若知明主意應敎斥鹵變桑田謹鹽禁則曰豈是聞韶解忘味邇來三月食無鹽其他觸物卽事無不以譏謗爲主乃追
軾繫御史獄詔定與張璪推治王珪言軾有不臣意擧軾檜詩根到九泉無曲處世閒惟有蟄龍知陛下飛龍御天而軾彼求之地下之蟄龍非不臣而何上曰彼自詠檜何預朕事上本無意罪軾吳充王安禮皆
勸上容之獄成而有是命弟轍亦坐救軾而貶坐軾詩案黜罰者張方平司馬光以下二十二人上實憐軾尋移汝州且復用矣爲蔡確張璪等所沮○吳充罷踰月而卒○元豐元年大正官名元豐五年官制成
改平章事爲左右僕射以王珪蔡確爲之參知政事爲門下中書侍郞章惇張璪爲之置尙書左右丞蒲宗孟王安禮爲之以三省統領百職中書取旨門下覆奏尙書施行珪爲相人謂之三旨宰相凡事惟曰取
聖旨得聖旨則曰領聖旨退書之則曰奏聖旨而已上厭之確謂珪曰上久欲取靈武公能任責則相位可保也珪喜如其言命內侍李憲等分道伐夏國攻靈州不克士卒死及凍餒者十五六憲上再擧之議
徐禧又議築永樂新城夏人大擧攻城城陷禧等蕃漢官及諸軍死者萬三千上聞奏慟哭○富弼上遺表言忠諫杜絶諂諛日進興利之臣爲國斂怨又言西事大可憂望畱聖念弼早有公輔之望名聞夷狄
遼使毎至必問其出處安否忠義之性老而彌篤家居一紀斯須不忘朝廷至是薨○宰相同對上有無人才之歎蒲宗孟曰人才半爲司馬光邪說所壞上不語視宗孟久之曰蒲宗孟乃不取司馬光邪宗孟尋
罷司馬光資治通鑒成上卽位之初已嘗御製序至元豐七年書始上初官制將行上欲取新舊人兩用之曰御史大夫非司馬光不可蔡確曰國是方定願少遲之旣而上有疾又曰來春建儲當以司馬光呂公
著爲師保公著夷簡子也上在位十八年改元者二曰熙寧元豐厲精求治日昃不暇食平生不御畋游不治宮室惟勤惟儉將以大有爲也奈何熙寧以來誤於安石元豐以後用事者終始皆安石之黨竟爲天
下患憤北狄倔强慨然有恢復幽燕之志欲先取靈夏滅西羌乃圖北伐及安南失律喟然歎赤子無罪而死永樂之敗益知用兵之難始息念征伐卒無一事如意崩午三十八皇太子立是爲哲宗皇帝 

哲宗皇帝名煦初爲延安郡王神宗大漸立爲太子先是蔡確遣舍人邢恕邀高公繪欲使白太后言延安冲幼岐嘉皆賢王也公繪懼曰公欲禍吾家亟去恕包藏禍心反謂太后與王珪表裏欲捨延安而立子
顥賴己及章惇蔡確得無變且播其說於士大夫閒矣神宗崩太子卽位甫十歲太皇太后同聽政熙寧中太后已嘗流涕爲神宗言安石變法不便旣垂簾知天下厭苦日久首罷東京戶馬罷京東西路保馬
罷京東西物貨場罷諸州鎭寨市易抵當罷汴河堤岸司地課放市易常平免役息錢罷在京免行錢罷提擧保甲錢粮巡敎等官罷方田等皆從中出大臣不與○王珪卒蔡確韓縝爲左右僕射章惇知樞密院
司馬光門下侍郞光居洛十五年兒童走卒皆知司馬君實神宗升遐赴闕入臨衞士望見以手加額曰司馬相公也爭擁馬首呼曰公毋歸洛畱相天子活百姓所在數千人聚觀之光懼歸洛已而召爲執政
○河南程顥以是歲卒顥字伯淳弟頤字正叔兄弟皆從濂溪周惇頤受學惇頤字茂叔博學力行聞道早遇事剛果有古人風爲政嚴恕務盡理以名節自礪雅有高趣牕前草不除曰與自家意思一般黃庭堅
稱其人品甚高胷中灑落如光風霽月有太極圖通書行于世顥頤初從之首令尋仲尼顏子所樂何事學成各以斯文爲己任顥嘗言一命以上苟存心於愛物於人必有所濟熙寧中以新法不合去國神宗嘗
使推擇人才所薦數十人以表叔張載弟頤爲首其死也文彥博采衆論表其墓曰明道先生而弟頤爲之序曰周公沒聖人之道不行孟子死聖人之學不傳道不行百世無善治學不傳千載無眞儒無善治
士猶得明夫善治之道以淑諸人以傳諸後無眞儒天下貿貿焉莫知所之人欲肆而天理滅矣先生生于千四百年之後得不傳之學於遺經辨異端息邪說使聖人之道復明於世蓋自孟子之後一人而已
頤嘗語人欲知吾之道者觀此序可矣張載字子厚初無所不學後聞二程之言乃盡棄其學而講焉有東銘西銘正蒙理窟等書行于世人謂之橫渠先生共城邵雍字堯夫居河南與二程友雍之學玩心高明
觀天地變化陰陽消長以達萬物之變精於物數推無不中顥嘗在考試院以其數推之出謂雍曰堯夫數只是加一倍法雍歎其聰明雍欲以數學傳二程二程不受邢恕欲受雍不許曰徒長姦雄雍有皇極經
世書十二卷擊壤集歌傳于世人謂之康節先生富弼司馬光等皆深敬重之宋自歐陽脩以古文倡天下文章雖大變而儒者義理之學至周程出然後大明雍惇頤載皆歿於神宗之世至是顥又歿惟頤在
學者宗之爲伊川先生○元祐元年蔡確罷確與章惇邢恕相交結恕往來傳送語言自謂有定策功言官王覿極言惇確及韓縝張璪朋邪劉摯朱光庭蘇轍累數十疏論劾確先黜以司馬光爲左僕射時王安
石已病其弟以邸吏狀示之安石曰司馬十二作相矣悵然久之議者或謂三年無改父道新法姑稍損其甚者足矣光慨然爭之曰先帝之法善者雖百世不可變若安石惠卿等所建爲天下害非先帝本意者
當如救焚拯溺猶恐不及況太皇太后以母改子非子改父衆議乃定或謂光曰章惇呂惠卿輩他日有以父子之議聞於上則朋黨之禍作矣光起立拱手厲聲曰天若祚宋必無此事安石毎聞朝廷變其法
夷然不以爲意及聞罷助役復差役愕然失聲曰亦罷至此乎良久曰此法終不可罷安石與先帝議之二年乃行無不曲盡○章惇韓縝罷○王安石卒安石在金陵常獨語福建子恨惠卿也惠卿叛安石惟章
惇終始不叛安石又常曰新法之行始終以爲可行者曾子宣也始終以爲不可者司馬君實也○呂公著右僕射文彥博軍國重事程頤崇政殿說書蘇軾翰林學士竄貶呂惠卿鄧綰等○司馬光爲相八閱月
而薨太皇太后哭之慟上亦感涕不已贈太師溫國公諡文正光在位遼人夏人使來必問光起居而遼人敕其邊吏曰中國相司馬矣切毋生事開邊隙及卒京師民罷市畫其像印鬻之畫工有致富者及葬
四方來會者哭之如哭其親戚光嘗語晁無咎曰吾無過人但平生所爲未嘗不可對人言者耳劉安世問光一言可以終身行之者光曰其誠乎安世問其所從入曰自不妄語入○蘇軾程頤同在經筵軾喜諧
謔而頤以禮法自持軾毎嘲侮之光之薨也百官方有慶禮事畢欲往弔頤不可曰子於是日哭則不歌或曰不言歌則不哭軾曰此枉死市叔孫通制此禮也頤怒二人遂成隙門人朱光庭賈易爲言官力攻軾
傅堯俞王巖叟呂陶等相繼論列堯俞巖叟右光庭陶右軾是時元豐大臣退於散地皆銜怨入骨陰伺閒隙諸賢不悟方自分黨相攻有洛黨川黨朔黨洛黨以頤爲領袖光庭易爲羽翼川黨以軾爲領袖陶等
爲羽翼朔黨以劉摯王巖叟劉安世爲領袖而羽翼尤衆未幾頤罷不復召久之軾亦罷後再入三入皆不久而出○呂公著爲司空同平章軍國事呂大防范純仁左右僕射純仁仲淹子也公著尋薨○知漢陽
軍吳處厚言蔡確謫安州日作夏中登車蓋亭詩譏訕臺諫論確不已安置新州呂大防劉摯范純仁王存等以爲不宜令過嶺置死地純仁曰此路荊棘八十年矣奈何開之吾曹政恐不免耳爭之不得臺諫交
章攻純仁黨確純仁遂罷劉摯爲右僕射大防摯欲引用元豐黨人以平舊怨謂之調停蘇轍等力陳其不可摯罷蘇頌爲右僕射頌罷純仁又代之○元祐八年九月宣仁聖烈太皇太后崩臨崩對上謂大防純
仁等曰老身沒後必多有調戲官家者宜勿聽之公等亦宜早退令官家別用一番人呼左右問曾賜出社飯否因曰公等各去喫一匙社飯明年社飯時思量老身也后聽政九年天下稱爲女中堯舜不比外家
以擁佑嗣君之故二子一女皆疎以至公御天下當世賢者畢集于朝君子之盛後世以慶曆元祐並稱焉承神宗厭兵之後與民休息西蕃鬼章爲邊將擒獻釋不誅以招其部屬夏國自其主秉常卒乾順立
政亂主幼屢寇邊失藩臣禮皆强臣爲之以其君民非有罪不忍興師討伐詔諸路嚴兵自備而已○上始親政侍郞楊畏首叛呂大防自謂迹雖元祐心在熙豐入對乞召章惇明年改元紹聖大防罷惇爲右僕
射純仁罷惇之來也道遇陳瓘惇素聞其名獨請共載訪以世務瓘曰請以所乘舟爲喻偏重其可行乎或左或右其偏一也惇默然良久曰司馬光姦邪所當先辨瓘曰相公誤矣此猶欲平舟勢而移左以置右
也果然將失天下之望惇旣至以漸盡復熙豐之法治元祐人之罪無虛日司馬光呂公著王巖叟趙瞻韓維孫固范百祿胡宗愈司馬康等已死者皆追貶奪贈呂大防劉摯蘇轍梁燾范純仁劉奉世韓維王覿
韓川孫升呂陶范純禮趙君錫馬默顧臨范純粹孔武仲王欽臣呂希哲呂希純呂希績姚勔吳安詩王份張耒鼂補之黃庭堅賈易程頤秦觀朱光庭孫覺趙卨李之純杜純李周蘇軾范祖禹劉安世鄭俠等皆
連貶竄文彥博久致仕降爲太子太保罷節鉞尋薨皇后孟氏太皇太后所選聘也在中宮五年而廢章惇蔡卞請追廢太皇太后賴太后向氏太妃朱氏泣諫上悟惇卞堅請施行上怒曰卿等不欲朕入英宗廟
庭乎抵其奏於地○立賢妃劉氏爲后右正言鄒浩乞追停册禮別選名族詔浩除名勒停覊管新州浩道過其友田畫臨別出涕畫正色曰使君隱默官京師遇寒疾不汗五日死矣豈獨嶺海之外能死人哉
願無自沮士所當爲者未止此也○元符三年上崩在位十五年改元者三壽三十五皇弟立是爲徽宗皇帝 

徽宗皇帝名佶神宗第十一子也初封端王哲宗崩欽聖憲肅皇太后向氏召宰執議立嗣后欲立端王章惇曰端王浪子耳曾布身長望見端王已在簾下叱曰章惇聽太后處分王出簾惇惶恐失措王卽位
請太后權同處分軍國事范純仁等二十餘人並收敍龔夬陳瓘鄒浩爲臺諫○韓忠彥爲右僕射忠彥琦子也○文彥博司馬光等三十三人追復官○太后垂簾半年而還政○章惇罷尋竄○韓忠彥曾布左
右僕射○貶邢恕○貶蔡京蔡卞卞安石婿也先是臺諫龔夬陳瓘任伯雨等攻卞罷其執政京爲翰林承旨瓘見其視日不瞬謂此人必大貴然以其區區精神敢抗太陽他日得志必爲天下患瓘語人曰射人
先射馬擒賊先擒王連疏攻之甚力京罷尋又以御史陳次升等言與卞俱貶○上意專欲紹述熙豐之政而曾布微有兩存熙豐元祐之意故建中靖國初嘗畧變章惇蔡卞所爲旣而布迎上旨正人任伯雨江
公望陳瓘等不容於朝小人雖各有黨更迭出入意向則同祖安石而已○遼主弘基殂號道宗孫延禧立號天祚○女眞阿骨打立女眞本名朱里眞肅愼之遺種而渤海之別族也或曰本姓拏辰韓之後三國
志所謂挹婁元魏所謂勿吉唐所謂黑水靺鞨者其地也有七十二部落本不相統自太中祥符以後絶不與中國通有生女眞者其類猶繁其酋曰巖版有孫曰楊哥太師遂雄諸部或曰楊割之先新羅人完顏
氏女眞妻之以女生子二人長曰胡來傳三人而至楊割阿骨打其子也爲人沈毅有大志○建中靖國一年而改崇寧韓忠彥罷再追奪司馬光等官籍元祐黨人○曾布罷蔡京爲相蔡卞執政再貶竄元祐人
立姦黨碑京自崇寧爲僕射歷大觀政和重和爲大師嘗暫罷輒復入雖罷之日實執國命其閒趙梃之張商英作相嘗與京異然在位各不過數月或一年而罷如何執中鄭居中劉正夫余深雖在相位或久
或淺居中亦與京異常相排正夫亦小異然於京之權寵無損也京子攸之婦出入宮禁攸遂大用至父子權勢自相軋上寵攸而尊京子弟親戚滿朝皆其父子之黨京倡邪說以爲當豐亨豫大之運專以奢侈
勸上窮極土木之功廣京城修大內盛築內苑鑄九鼎鼎成以九州水土納鼎中及奉安北方寶鼎忽水漏于外作大晟樂作玉淸神霄宮崇信道士林靈素策上爲敎主道君皇帝作延福宮作保和殿作萬歲山
以朱勔領花石綱奇花異木怪石珍禽奇獸無遠不致民閒一花一木之妙輒令上供有一花費數千緡一石費數萬緡者二十年閒山林高深麋鹿成羣改名艮嶽又爲村居野店酒肆靑帘於其閒毎歲冬至後
卽放燈縱令飮博謂之先賞元宵○時星芒屢見地震河決怪異迭出率以爲常京等誣奏甘露降祥雲現飛鶴蔽空竹生紫花芝草產于艮嶽及諸州連理木雙花芙蕖芍藥牡丹至指臘月雷三月雪皆稱瑞表
賀○內侍童貫梁師成用事師成專務應奉以蠱上心勢焰熏灼竊威福於中童貫專務開邊生事於外皆與蔡京父子相表裏○女眞阿骨打以重和元年戊戌稱帝初遼主天祚刑賞僭濫荒於禽色歲索名鷹
海東靑於女眞女眞與其鄰東北五國戰鬭乃能獲此禽以獻不勝其擾阿骨打遂叛攻陷混同江東之寧江州遼遣將討之而敗又起中京上京長春西遼四路兵並進獨淶流河一路深入大敗三路皆退女眞
悉虜遼東界熟女眞鐵騎益衆天祚親征復大敗女眞乘勝幷渤海遼陽五十四州又度遼西降五州阿骨打遂建號改名旻國號大金明年破遼上京○高麗來求毉上遣二毉往還奏實非求毉乃彼知中國將
與女眞圖契丹謂苟存契丹猶足爲中國捍邊女眞狼虎不可交宜早爲之備上聞之不樂○上嘗微行都市酒肆妓館正字曹輔上言編管彬州○童貫自崇寧閒與王韶之子領兵復湟州任責措置邊事已而
復鄯州廓州貫遂建節爲宣撫旣得志於西邊遂謂北邊亦可圖政和初乃自請奉使覘遼國有燕人馬植者陳滅燕之策貫挾以歸更姓名趙良嗣復燕之議遂起政和末有漢人泛海來具言女眞攻遼事重和
春乃用蔡京童貫議遣馬政由海道至阿骨打所居阿芝川淶流河與議共攻遼阿骨打遂遣使來宣和初至京詔京貫諭以夾攻取燕之意差軍校呼慶送其使由海道歸國是歲王黼爲相力贊攻遼之策及呼
慶復與金使來時阿骨打在上京遂遣良嗣往約金國取遼中京本朝取燕京歲幣如與遼之數良嗣曰燕京一帶則倂西京是也金主亦許之以札付良嗣期以女眞兵自平地松林趨古北南兵自白溝夾攻
良嗣歸馬政復與子擴持國書往訂彼此兵不得過關未幾金使復來又以國書就付其使歸國時淮南京西河北江南相繼盜起山東宋江方就招安睦寇方臘連陷浙郡中都爲震童貫甫平方臘而北事作矣
金人悉師度遼趨中京攻陷之中京者故奚國也遂引兵至松享關以與宋有各不過關之約止引兵由其西而過遼主先已引避或言金前鋒將至遼主震驚亟奔雲中入夾山時燕王淳守燕蕭幹立淳爲主
宋童貫蔡攸帥師東路至白溝西路至范村蕭幹迎戰甚力宋師敗退耶律淳死宋師再擧遼涿州將郭藥師領常勝軍來降宋兵五十萬進駐盧溝河蕭幹拒之藥師閒道襲燕幹還救死鬭藥師屢敗僅以身免
遁還盧溝之師遂潰貫攸懼無功獲罪時金主在奉聖州乃遣客禱金主圖之金主分三道進兵遂入居庸關燕降於金金使來言燕京以金兵攻下其地與宋租稅當以輸金宋使趙良嗣往議之許歲幣如契丹
舊數外更以百萬代租稅而倂求雲中之地金人僅以燕京涿易檀順景薊六州來歸貫攸入燕燕之金帛子女職官民戶金人席卷而東所得空城而已貫攸歸以王安中知燕山府詹度郭藥師同知○有星如
月徐徐南行而落光照人物與月無異○修神保觀其神都人素畏之傾城男女負土以獻名曰獻土又有飾作鬼使催納土者上亦微服觀之後數日旨禁○京師河東陝西地震宮中殿門搖動且有聲蘭州草
木沒入山下麥苗乃在山上○金國無城郭宮室用契丹舊禮如結綵山作倡樂鬭雞擊鞠之戲與中國同但於衆樂後飾舞女數人兩手持鏡類電母其國茫然皆茇舍以居至是方營大屋數千閒盡倣中國所
爲○兩京河浙路災異疊見都城有賣靑菓男子孕而誕子又有豐樂樓酒保朱氏其妻年四十忽生髭髯長六七寸宛一男子詔度爲女道士○河北山東盜起連歲凶荒民食楡皮野菜不給至相食饑民並起
爲盜有張仙者衆十萬張迪衆五萬高托山衆三十萬自餘二三萬者不可勝計○金主稱帝六年而殂號太祖大聖武元皇帝弟吳乞買立改名晟燕山之地易州西北乃金坡關昌平之西乃居庸關順州之北
乃古北關景州之北乃松亭關平州之東乃隃關隃關之東乃金人來路凡此數關天限蕃漢得之則燕境可保然關內之地平灤營三州自後唐爲契丹阿保機所陷以營灤隷平爲平州路得燕而不得平州
則關內之地蕃漢雜處而燕爲難保矣遼張㲄守平州金已遣人招㲄㲄曰契丹凡八路今特平州存耳敢有異志旣而乃以平州南附宋遽納之趙良嗣力爭以爲必招金兵金人諜知卽襲平州陷之得宋詔札
自是歸曲累檄取㲄不得已命王安中縊之而函送其首未幾金太子斡離不已由平州路將入燕矣宋方且遣人密誘天祚來降以童貫宣撫兩河燕山路將迎天祚金人方退天祚入陰來山不可得至是領衆
南出遂爲金人所敗就擒契丹自阿保機至天祚九世而亡時宣和七年乙巳歲也是冬金斡離不粘罕分道而南斡離不陷燕山郭藥師降之金兵長驅而進郭藥師爲前驅童貫自太原逃歸粘罕圍太原太原
帥張孝純歎曰平時童太師作多少威重乃畏怯如此身爲大臣不能死難何面目見天下士孝純以冀景守關知朔寧府孫翊來救兵不滿二千與金人戰于城下張孝純曰賊已在近不敢開門觀察可盡忠報
國翊曰但恨兵少耳乃復引戰金人大沮再益兵力不能敵翊死焉無一騎肯降時王黼先一年已罷而白時中李邦彥並相皆鄙夫也金兵來時中但建出奔之策而已上內禪在位二十六年改元者六曰建中
靖國曰崇寧大觀政和重和宣和太子立是爲欽宗皇帝 

欽宗皇帝名桓在東宮無失德蔡京童貫輩咸憚之欲動搖不可至是卽位太學生陳東等伏闕上書乞誅蔡京童貫王黼梁師成李彥朱勔六賊以謝天下彥以根括民田破蕩百姓結怨於河北京東西三路者
也勔以花石綱所在騷動結怨於東南者也靖康元年首竄黼勔彥尋皆殺之○有狐升御榻而坐者詔毀狐王廟○上皇奔應天府○以李綱爲行營使定城守策○除元祐黨籍追贈范仲淹司馬光等官○
白時中罷李邦彥張邦昌爲相○春正月斡離不抵京師先是朝廷遣李鄴求和斡離不攜鄴以攻京城不克乃遣王汭與鄴偕來邦彥等皆主和惟綱欲戰上是邦彥之計遣鄭望之出使未至而遇王汭與俱入
見又遣李梲出使梲又與金使偕來金人需犒師金五百萬兩銀五千萬兩牛馬萬頭表段百萬匹割中山河閒太原三鎭地二十餘郡且欲宰相親王爲質遣張邦昌副康王如其營金國太子與康王同射連發
三矢皆中筈金人謂是將家子非親王遣歸更請肅王爲質种師道等諸路勤王兵至師道奏京城周囘八十里城高數十丈粟支數年宜與城內箚寨拒守俟困擊之綱亦奏金以孤軍深入如虎投檻不可與角
一旦之力縱歸擊之必勝之計上然之而李邦彥吳敏等專主和議論不一致虜有待汝議論定時我已渡河之譏未幾統制官姚平仲宵攻金營不克上大驚懼廢行營罷李綱以謝金人太學生陳東及都人數
萬伏闕乞復用綱得旨復右丞充守禦使衆乃散金使復來乃以割三鎭詔書遣使持往時括在京金僅得二十餘萬兩銀四百餘萬兩藏蓄已空金人圍京城凡三十三日得割地詔不俟金幣數足而退种師道
請臨河要擊之綱亦以爲彼兵六萬而我勤王之師二十餘萬縱其半渡而擊之必勝邦彥等不從惟詔三鎭仍堅守不割○京師受圍時梁師成已誅至是竄蔡京於儋州至潭而死年八十蔡攸竄萬安軍尋有
詔卽所在斬之童貫亦遠竄追斬於南雄○李邦彥罷張邦昌吳敏並相邦昌罷徐處仁相處仁敏罷唐恪相恪罷何㮚相○上皇歸京師數月金兵復至斡離不由東路陷眞定長驅先抵京師粘罕由西路陷隆
德太原府汾澤州平定軍平陽府河南府河陽府鄭州懷州抵京師張叔夜等統兵赴闕唐恪耿南仲專主和議曰今百姓困匱養數十萬於城下何以給之乃止各道兵毋得動京師自十一月受圍凡四十日
有卒郭京者言能用六甲法生擒粘罕斡離不盡令守禦人下城獨坐城樓上以親兵數百自衞俄頃金人鼓譟而進京紿衆曰須自下城作法因引餘兵南遁虜兵登城者纔四人衆皆披靡大潰上聞城陷慟哭
曰朕不用种師道言以至於此時師道前一月卒矣護駕人猶有萬餘馬亦數千張叔夜連戰四日斬其貴將一人欲護駕突圍而出上惑於和議不定士卒號哭而散虜使劉晏請上出城都民爭入臠而食之
何㮚欲率都民巷戰聞者爭奮金人由是斂兵不下惟以割地責金幣和議爲辭以誤戰守之計侍郞耿南仲力主議和上以爲然遂墮其計二元帥請與上皇相見上曰上皇驚憂已病朕當自往遂如靑城見之
二宿而返明年春復請上出郊續逼出上皇張叔夜諫曰今上一出不歸陛下不可再往臣當率勵精兵護駕以出縱虜騎追至臣決死戰或可僥倖若天不祚死於封疆不猶生陷於夷狄乎上皇欲飮藥爲范瓊
所奪逼上皇出宮皇后太子親王帝姫皇族前後三千餘人悉赴軍前城中子女金帛寶玩車服器用圖書百物括索公私上下俱空然後宣金主詔書選立異姓遂册前太宰張邦昌爲楚帝以宋二帝北歸金人
在汴凡七閱月而去始至張叔夜嘗力戰餘皆主和以至吳幵莫儔王時雍徐秉哲范瓊等往來逼逐上皇以下出郊議擧異姓方上在靑城逼易御服時惟李若水抱持大呼奮罵金人刀裂其頤斷其舌而後梟
之相謂曰大遼破死義者十數今南朝惟李侍郞一人然一時憤死者甚衆金人不知也吳革結衆欲刦還二帝爲范瓊誘殺何㮚孫傅張叔夜秦檜司馬朴皆爭論乞存立趙氏金人驅之從上北行叔夜不食粟
惟飮湯過界河死㮚至燕亦不食死當京城危急時四方勤王之師至者皆詔止不進恐妨和議訖金人之退未嘗交兵上在位不二年國破改元曰靖康弟康王立于南京是爲高宗皇帝 

南宋 

高宗皇帝名構徽宗第九子也母韋氏徽宗夢吳越武肅錢王入室已而生構封康王靖康初嘗出使斡離不軍是冬斡離不再來奉詔再出使耿南仲偕行至相州民遮道請無往至磁州守臣宗澤止之相州守
以蠟書言金人方遣騎物色康王所在乃囘相州與南仲揭榜召兵勤王有詔以康王爲大元帥汪伯彥宗澤爲副領兵入衞王從伯彥議出北門渡河至太名聞京師陷澤請進兵向京城伯彥請王移兵東平
措身安地南仲亦以爲然遂東去知河閒府黃潛善亦領兵至進屯濟州探報二帝北行張邦昌爲金所立國號楚是日風霾日有薄暈百官慘怛邦昌亦有憂色惟王時雍范瓊等欣然若有所得邦昌在位三十
三日御史馬紳貽書邦昌請速行改正易服歸省遂迎元祐孟太后聽政太后迎立康王詔吿中外有曰漢家之厄十世宜光武之中興獻公之子九人惟重耳之尙在遣使奉表及以孟后詔來邦昌繼至伏地慟
哭請死使臣自河北竄來進道君手札曰便可卽眞來救父母王慟哭拜受遂趍應天府卽位改元建炎以主和誤國罷竄耿南仲召李綱爲相以宗澤知開封爲畱守綱至邊防軍政略有緖而潛善伯彥復主和
亟遣祈請使矣綱相數十日而罷潛善伯彥爲相首誅上書人陳東歐陽澈決策幸東南無復經制兩河之意是冬車駕遂至揚州金人分三道南來二年春金人至汴爲宗澤所敗澤招撫羣盜募四方義士合百
餘萬糧支半歲表疏連數十請上還汴潛善忌其成功從中沮之憂憤疽發背而歿臨終無一語及家事但連呼過河者三都人爲之號慟聞者皆相弔出涕三年春金人將至揚州上得報亟出二相方會食堂吏
呼曰駕行矣乃戎服南走囘望揚州烟焰已漲天矣呂頤浩張浚追及上於瓜洲得小舟以渡至鎭江遂如杭州罷潛善伯彥以朱勝非爲相御營將苗傅劉正彥作亂請上禪位於皇子旉未三歲孟太后聽政
呂頤浩張浚帥師勤王韓世忠爲前軍張俊翼之劉光世游擊爲殿勝非說二兇亟反正尊孟后爲隆祐皇太后勝非罷呂頤浩爲相二兇走世忠追之皆伏誅上如建康以浚爲川陝宣撫處置使隆祐太后如南
昌聞兀朮請於粘罕將犯江浙故也杜充爲右僕射守建康上如杭州升杭爲臨安府自臨安如浙東金人分兩道一軍自蘄黃渡江劉光世在江州以爲蘄黃小盜遣王德拒之於興國軍始知爲金人金人自大
冶趍洪撫建昌臨江吉州追隆祐太后不及遂陷袁潭荊南澧州乃自石首北渡而去一軍自滁和向江東馬家渡濟江陷建康杜充及守臣皆降於兀朮通判楊邦又不從刺血書裾曰寧爲趙氏鬼不作他邦臣
衆擁見兀朮誘諭累日輒叱罵卒大罵見殺兀朮長驅陷杭州上去已七日兀朮進陷越州四年春陷明州時上已次台州章安鎭金人以船犯昌國縣欲追襲上舟提領海舟張公祐引大船擊散之乃退囘兵陷
秀平江常州至鎭江韓世忠邀之以海舟與戰數十合多俘獲伏卒金山龍王廟幾獲兀朮相持於黃天蕩兀朮求假道甚恭不許欲自建康北歸不得去或敎於冶城西南隅蘆場地鑿大渠一夕成次早出舟趍
建康世忠大驚尾擊之一日値無風海舟不能動兀朮乃引其舟出江北去疾如飛以火箭射海舟世忠軍亂奔還兀朮乃得北遁統制岳飛邀擊敗之於六合初張浚西行上命浚三年而後用師及是撻辣兀朮
皆在淮東浚聞兀朮躊躇必再犯東南議出師攻取以分其勢士大夫及諸將皆以爲不可浚決策移檄粘罕問罪遣吳玠入長安金人遂調兀朮自京西星馳赴陝西與婁室合浚合六路兵至富平婁室擁兵驟
至鐵騎直擊環慶路趙哲軍佗路不援哲離所部諸軍退金遂乘勝而前浚斬趙哲諸路兵皆散去陝西大震浚駐軍興州遣劉子羽訪諸將所在各引所部來會人心粗安吳玠走保大散關東和尙原○上自海
道囘駐越州呂頤浩罷范宗尹爲相秦檜南歸赴行在檜在北依撻辣爲所任用撻辣南侵檜參謀其軍嘗爲草檄下山東州郡挈全家泛小舟抵漣水軍自言逃歸朝士多疑之檜言如欲天下無事須是南自南
北自北乞上致書撻辣以求好其言皆撻辣意也○是歲劉豫稱帝豫景州人於建炎戊申以濟南守降金爲之用得知東平府兼節制河南粘罕白金主循邦昌故事立豫國號大齊後遷都于汴粘罕旣得關中
地悉割以與豫○紹興元年命張俊討江淮盜李成成據江淮六七州連兵數萬有席卷東南之意尋陷江筠臨江俊擊其軍復三郡成遁降齊○張浚盡失陝西之地惟餘階成岷鳳洮五郡及鳳翔府之和尙原
隴州之方山原而已浚退保閬州統制曲端有威名浚先用譖罷其兵柄安置萬州西人倚端爲重及貶軍情不悅至是又送恭州獄殺之士大夫軍民皆悵恨西人益以是非浚金人分兩道向蜀吳玠與弟璘大
敗之於和尚原又選將敗之於箭筈關兩道皆不能入○范宗尹罷秦檜昌言曰我有二策可以聳動天下遂爲右相呂頤浩爲左相○兀朮會諸道及女眞兵造浮梁於寶雞縣渡渭攻和尙原玠璘三日三十餘
戰大破之兀朮中流矢僅以身免始自河東歸燕山○紹興二年上自越州還臨安言者劾秦檜專主和議沮止恢復遠圖檜罷朱勝非爲右相○紹興三年春金撒離曷自鳳翔長安聲言東去實由商於出漢陰
直趍金商吳玠急引兵扼之饒風嶺金人閒道遶出其後玠遽還仙人關金人遂進陷興元知府劉子羽退保三泉縣潭毒山撒離曷食盡乃引還吳璘以無粮拔寨棄和尙原金人得之玠度其必深入乃嚴兵以
待兀朮果與撒離曷來犯仙人關玠璘與戰七日金人不能支宵遁玠設伏扼其歸路又敗之是擧也金人決意入蜀卒不得志是歲俊又失洮岷關外惟存階成秦鳳浚召還尋與劉子羽皆貶竄俊是行本欲由
關陝取中原乃盡喪關陝而歸賴得玠璘保蜀而已○齊遣李成攻陷鄧襄隨郢唐州信陽軍等岳飛復隨郢成棄襄陽而遁○呂頤浩朱勝非相繼罷趙鼎爲右相○齊以金兵分道南侵上詔親征出如平江
以張俊知樞密院先是浚極言北方旣無西顧憂必倂力窺東南上思其言遂召之浚至請遣岳飛渡江入淮西以牽制北兵之在淮東者從之上命浚視師江上將士見浚來勇氣皆倍時韓世忠駐楊州先已大
敗金兵於大儀鎭擒其將撻也解元成閔與戰于承州十三捷仇悆孫暉敗之於壽春安豐王德敗之於滁州岳飛遣牛皐等攻之於廬州撻辣兀朮知爲世忠所扼江不可渡引還齊劉麟劉猊棄輜重遁去○
紹興五年上自平江還臨安趙鼎張浚爲左右相浚兼都督諸路軍馬尋復命浚視師江上浚至鎭江召韓世忠使擧兵移屯楚州浚至建康撫張俊軍至太平州撫劉光世軍無不踊躍思奮以岳飛爲河北京西
招討使○先是建炎庚戌中有武陵人鍾相起於鼎州僭號楚鼎澧潭辰岳之境皆盜區相敗就擒其徒有楊么者據洞庭遂爲劇寇官軍陸襲之則入湖水攻之則登岸曰有能害我除是飛來浚謂上流不先去
么爲腹心害將無以立國請自行浚至湖南會岳飛兵至急攻其水寨幺窮蹙赴水死遂平浚自湖南轉由兩淮會諸將議防秋乃入見○金主晟殂諡文烈初旻與晟約兄終弟立而後復歸旻之子故晟捨己子
宗盤而立旻長孫曷囉馬爲諳版孛極烈儲副位也曷囉馬名亶至是遂卽位宗盤與旻之別子及粘罕皆爭立而不得粘罕時已失兵柄與悟室並相粘罕絶食縱飮而死蒙國叛金蒙在女眞之北在唐爲蒙兀
部亦號蒙骨斯○紹興六年張浚復出視師上自臨安如平江齊人分道入寇初劉豫因粘罕得立知奉粘罕而已蔑視他帥及是請兵於金宗盤沮之聽豫自行而遣兀朮提兵黎陽以觀釁劉光世時駐廬州
以爲難守張俊駐泗州亦請益兵衆情洶懼張浚以書戒俊及光世有進擊無退保趙鼎等請上親書付浚欲退師還南保江浚力爭以爲可保必勝一退則大事去矣光世已舍廬州而退浚卽星馳至采石遣人
喩其衆若有一人渡江卽斬以徇仍督光世復還廬州光世不得已乃駐兵遣王德酈瓊三敗齊兵於霍丘正陽及前羊市時劉猊至淮東阻韓世忠兵不敢進乃從淮西渡浚遣張俊統制官楊沂中至濠州與俊
合兵沂中敗猊前鋒猊引兵欲會劉麟于合肥而後進沂中與遇於藕塘合戰猊大敗麟聞猊敗望風潰去光世乘勝追襲亦捷北方大恐上曰克敵之功皆出右相趙鼎遂罷○上皇以五年四月殂至七年春
凶問始至壽五十四二帝自建炎初由燕山如中京古奚國霫郡也在燕山北千里次年又自中京移韓州在中京東北千五百里後二年又自韓州移五國城在金國所都東北千里上皇終焉○岳飛爲湖北京
西宣撫使時淮東宣撫使韓世忠江東宣撫使張俊皆久已立功而飛以列將拔起世忠俊不平飛屈己下之二人皆不答及飛破楊么俊益忌之於是嫌隙日深上自如平江如建康飛因扈駕以行入見疏論恢
復秦檜時爲樞密副使主和議忌飛成功沮之飛以內艱去上力起之劉光世以言者論其退師幾誤事罷兵柄張浚以王德統其軍德與酈瓊等夷不相下大譟詣督府訴德俊乃召德還爲督府都統制而以呂
祉爲督府參謀領其軍祉簡倨不通將士之情聞瓊等反側密乞罷之瓊叛執祉以所部數萬降齊張浚遂以言罷浚之用德與祉岳飛嘗言其不可浚不聽故敗趙鼎復相○金人以劉豫不能立國廢之齊立八
歲而亡○紹興八年上自建康還臨安秦檜復相趙鼎罷詔議講和自建炎以來無歲不遣使直願去尊號奉其正朔比於藩臣金人不從使者往多拘囚後數南侵不利知江南不可圖然後遣檜爲閒至豫廢
和議乃決金使張通古來編脩官胡銓上疏以爲陛下一屈膝則祖宗廟社之靈盡汚夷狄祖宗之赤子盡爲左衽朝廷宰執皆爲陪臣異時豺狼無厭安知不加我以無禮如劉豫夫三尺童子無知指犬豕而使
拜則怫然怒堂堂天朝相率而拜犬豕曾無童稚之羞邪奉使王倫誘致北使以招諭江南爲名欲臣妾我執政孫近附會秦檜臣義不與檜等共戴天乞斬倫檜近三人頭竿之藁街然後覊其使責無禮與問罪
之師三軍之士不戰而氣自倍不然臣有蹈東海而死耳寧能處小朝廷求活邪書上連貶竄○紹興九年金人先以陝西河南地歸宋朝廷遣官謁陵寢交地界除汴京畱守○靑㵎城李世輔來歸世輔之先累
世爲蕃族都巡檢使父子雖嘗仕齊毎相泣恨不得歸宋齊用世輔知同州嘗得閒生擒撒離曷欲歸朝金兵來追縱之而奔西夏其父母及二子一孫皆被戮至是乞兵於夏以復旣出則知陝西已還宋乃部夏
兵而來上慰勞加賜賚賜名顯忠○金國有謀反者事連宗盤等皆坐誅左副元帥撻辣實楊割長子金主亶之大父行也自粘罕死宗戚大臣皆懼撻辣與悟室尋亦以謀叛先後誅金與宋和實撻辣主之撻辣
旣死於是右副元帥兀朮爲左相乃密奏於其主以宋未議歲貢正朔誓表册命而撻辣擅許割地遂渝盟○紹興十年金兵分四道南侵劉錡大破兀朮於順昌府檜急啓上召錡還岳飛敗之於郾城幾擒兀朮
飛至朱仙鎭檜急啓上召飛還韓世忠敗金人於淮陽之泇口兀朮還汴檢兩河軍與蕃部以謀再擧○十一年兀朮陷廬州侵和州劉錡楊沂中敗之於槖皐檜又啓上亟班師沂中自瓜州渡返行在張俊自宣
化歸建康劉錡自采石歸太平州罷宣撫司以其兵隷御前遇出師時臨時取旨以韓世忠張俊爲樞密使岳飛副使飛世忠尋罷兀朮以書抵檜曰爾朝夕以和請而岳飛方爲河北圖必殺飛及可張俊又構成
飛罪逮赴獄檜奏誅飛及張憲岳雲和議遂諧歸韋大后及徽宗梓宮於宋金人不惟盡悔所許陝西河南地仍割唐鄧等州入金盡淮中流爲界西割商秦之半棄和尙方山原時宣撫使吳玠卒四年矣胡世將
代之力以和尙原等地爲不可棄兀朮必欲之遂以大散關爲界于時金國屢有內叛宗戚大臣相繼誅夷且北有蒙兀自號大蒙稱帝改元連歲用兵卒不能討而與之和南侵又不得逞而宋之猛將精兵方日
盛恢復實不難沮於秦檜有志之士扼腕歎息兀朮且死曰南朝軍勢强甚宜益加和好俟十數年南軍衰老然後圖之張浚趙鼎皆遠竄鼎卒於海外當時異議之人貶竄殆盡無復敢言兵者○紹興十九年金
主亶爲其下所弑共立丞相岐王亮旻之孫也○紹興二十年金主亮以上京僻在一隅城燕京徙居之改燕京析津府爲大興府號中都以中京會寧府爲北京汴京開封府爲南京而舊遼陽府爲東京大同府
爲西京如故分蕃漢地爲十四路置總管府○二十五年秦檜卒檜秉政十八年臨終猶起大獄欲殺異己者張俊李光胡寅等五十三人幸檜病已不能書得免沉該万俟卨湯思退陳康伯朱倬相繼爲相○
三十一年欽宗凶問至以去年冬殂於五國城年六十○金主亮修汴京蓋經營南侵幾年矣嘗因使來密藏畫工圖繪臨安山水城市宮室以歸題詩其上有立馬吳山第一峯之句是秋徙居汴遂渝盟擧兵
其母諫殺之以威衆兵號百萬陷淮西諸郡江淮浙西制置使劉錡遣王權迎敵權逗畱已而退還奔采石報至中外大震有浮海避狄之議陳康伯不可命葉義問視師中書舍人虞允文參謀軍事金人陷揚州
趨瓜州劉錡遣將敗之於皁角林有詔令錡還軍專防江上金主欲由采石渡朝廷以李顯忠代權而未至金人舟來虞允文亟督水軍海鰍船迎擊死鬭金人不能濟時亮聞有內變又聞舟師由海道來者已爲
李寶所焚而荊鄂諸軍方自上流而下忿甚乃囘揚州召諸將約三日必濟過期盡殺諸將遂殺亮方亮之引而南也渤海一軍叛去已擁立葛王褎于遼陽聞亮死遂入譙京追諡亶爲閔宗廢亮爲海陵王諡曰
煬褎晟之孫也後改名雍先是數年張浚嘗言金必渝盟時相湯思退等大駭以爲狂至是浚起判建康上自臨安如建康浚迎謁衞士見其復用以手加額○三十二年上還臨安金使來遣使報之復尋和議
夏六月上內禪退居德壽宮在位三十六年改元者二曰建炎紹興皇太子立是爲孝宗皇帝 

孝宗皇帝初名伯琮宗室追封秀王諡安僖子偁之子太祖七世孫也母張氏夢崔府君擁一羊來曰以此爲識高宗爲康王出使至磁州磁人夢崔府君出迎張氏以是歲丁未生伯琮於秀州有嘉禾之瑞小名
羊高宗喪太子旉命選太祖之後得伯琮鞠宮中賜名瑗適與崔府君名同封晉安郡王秦檜疾其英明而不能害也竟立爲皇子賜名瑋封楚王紹興末賜名眘立爲皇太子尋詔卽位尊奉上皇帝爲光堯壽聖
皇帝皇后吳氏爲壽聖太上皇后○以史浩爲右相張浚樞密使督師江淮遂北伐浩不與其議力丐罷李顯忠出濠州趨靈壁敗金兵邵宏淵出泗州圍虹縣降金將進克宿州金副元帥紇石烈志寧率兵至
顯忠與戰連日未決諜報金人大興河南兵將至會宏淵與顯忠不相能而顯忠又不犒士士憤怨遂潰而歸金人亦解去上銳意恢復是役不利乃復議和陳康伯罷湯思退張浚爲左右相浚仍以都督視師
數月而罷未幾卒浚許國之心白首不渝終身不主和議遺命付其二子以不能復中原雪國恥不得祔葬先人之墓○湯思退密有召虜議和之迹言者論罷竄之道死康伯復相和議成先是國書大宋去大字
皇帝去皇字書用君臣之禮有再拜等語金使至則起立問金主起居降坐受書奉使者自同陪臣館伴之屬皆拜其來使至是始稱上爲宋皇帝止爲叔姪之國易歲貢爲歲幣歲幣減十萬之數地界如紹興之
時而餘禮往往竟不能盡改上終身憤之其後屢請還河南陵寢地改受書禮金人卒不從蓋上雖有志復讐而無能輔其志者自陳康伯卒後洪适葉顒魏杞蔣芾陳俊卿虞允文梁克家曾懷葉衡史浩趙雄王
淮周必大畱正相繼爲相惟俊卿允文並相時有經營北方之議而俊卿持重卒與允文不合允文所爲人亦議其虛誕竟不效如浩尤不主用兵必大從容廟堂善類多所引進朱熹以淳熙十五年被召必大作
相時也初程頤卒於徽宗之世其徒楊時在欽宗光堯時皆被擢趙鼎雖不及識頤而主張其學惡之者以楊時爲還魂鼎爲尊魂胡安國爲强魂其後又有尹焞見召入經筵焞蓋頤晚年高弟也士大夫名程氏
之學曰道學時好所尙或冒此名以進時好不同亦多以此名見擠於世延平李侗受學於楊時之門人羅從彥而熹又受學於侗胡銓嘗薦熹於光堯熹不至乾道以來屢召不起特旨改秩奉祠召入館不就
複爲南康守浙東荒除熹提擧往救之過闕嘗一入奏事至是召對除兵部郞與侍郞林㮚不合卽奉祠去數月復召熹辭惟進封事言天下之大本與今日之急務大本在陛下之心急務則輔翼太子選任大臣
振擧綱維變化風俗愛養民力修明軍政六者是也熹之同志有廣漢張栻者魏忠獻公浚之子其學得之胡宏宏安國子也栻之言曰有所爲而爲者利也無所爲而爲者義也學者誦爲名言稱栻爲南軒先生
有呂祖謙者公著之五世希哲之四世孫也亦祖程氏之學學者稱爲東萊先生皆先是數年卒矣惟熹學問老而彌篤學者共師宗之稱爲晦菴先生四方仰其人如泰山北斗南使至北金人必問朱先生安在
同時有臨川陸九淵世號象山先生者與熹爭論太極圖說且謂學有悟入譏熹從事訓解意見頗立異云○上久有與子之意會光堯皇帝壽八十二而崩乃詔內禪上奉德壽二十六年孝養備至旣升遐哀慕
尤切以不得日奉几筵欲退終喪制移居重華宮在位二十八年金世宗雍以是歲殂其嗣允恭先卒孫璟立雍賢明仁恕號爲北方小堯舜故金之大定三十年與宋之隆興乾道淳熙相終始南北皆得休息
彼此無可乘之釁上之齎志不克大有爲者以此太子立是爲光宗皇帝 

光宗皇帝名惇年四十四自東宮受禪尊太上皇帝爲至尊壽皇聖帝周必大罷畱正葛邲爲左右相改元曰詔熙皇后李氏大將李道女也悍而妬欲亟立太子嘉王爲儲嗣因內宴請於壽皇不許后不遜壽皇
有怒語后銜之乃造誣罔謂壽皇有廢立意致上驚恐得疑疾及聞後宮有暴死者上震懼疾愈甚不復過重華宮近兩載始一至壽皇彌不懌上亦不能視疾壽皇居重華踰五載壽六十八而崩上不能執喪
一日忽仆於地中外危懼太皇太后立嘉王是爲寧宗皇帝 

寧宗皇帝名擴初封嘉王孝宗崩光宗疾病知樞密院事趙汝愚密建翼戴之議知憲聖慈烈吳太皇太后以宗社爲憂將白事而難其人有知閤門事韓侂冑者琦之曾孫而太皇女弟之子也乃因以入白太皇
垂簾引嘉王入卽位代執孝宗之喪中外危疑者乃定光宗居壽康宮後六年而崩壽五十四上之爲嘉王也黃裳爲翊善講說開導光宗嘗宣喩曰嘉王進學皆卿之功裳曰若欲進德修業追蹤古先哲王須尋
天下第一人乃可問爲誰以朱熹對彭龜年繼爲宮僚因講毎及熹說上傾心已久熹在光宗時守漳州後守潭州爲湖南安撫至上登極首被召除待制兼侍講熹未至已聞近習用事御筆指揮皆有漸深憂之
畱正罷汝愚爲相韓侂冑自負有定策功希不次之賞汝愚不肯驟除遂怨汝愚爲政方務引進善類裁抑僥倖小人滋不悅相與共排之朱熹旣至上疏忤侂冑在朝甫四十六日而罷言者以爲熹有宮祠之命
遠近相弔天下大老去之誰不欲去若正人盡去何以爲國汝愚袖還內批且諫且拜不聽侂冑欲併逐汝愚而難其名或敎之曰彼宗姓誣以謀危社稷則一網盡矣侂冑然之汝愚在相位數月罷連貶竄服藥
以死侂冑用李沐何澹劉德秀胡紘沈繼相等爲鷹犬搏擊善類無遺彭龜年劉光祖章穎葉適徐誼沈有開吳獵黃由黃度鄧馹陳傅良樓鑰鄭湜李祥楊簡呂祖儉曾三聘游仲鴻項安世孫元德袁燮陳武汪
逵范仲黼黃灝詹體仁等貶逐不可勝紀籍記黨人姓名目曰僞學以朱熹爲首在籍者數十人蔡元定坐熹累道州編管大學生楊宏中等六人亦坐上書救黨人編管畱正以嘗引用黨人亦黜竄兪端禮京鏜
謝深甫相繼爲相○朱熹以慶元庚申卒時僞學黨禁雖嚴會葬者亦數千人呂祖泰上書論雪僞學乞誅侂冑及其黨蘇師旦周筠罷逐陳自强之徒召用周必大不然事將不測書出中外大駭杖一百不刺面
配欽州必大亦坐謫降熹沒踰年黨禁稍解諸人或復官自便然稍沮變化之餘風俗已大壞矣○謝深甫罷陳自强爲相侂冑以太師平原郡王平章軍國事權傾人主威制上下服御擬於乘輿土木侈於禁苑
諛者至稱爲恩王聖相或作詩九章毎章用一錫字侂胄亦不辭稔積罪惡至於生事開邊而極先是有蒙古部興於北方在金世宗時已强盛稱帝至璟立蒙古兵來輒長驅金始多事侂冑聞金有此釁謂中原
可圖有吳曦者前蜀帥吳挺之子璘之孫也吳氏世職西陲威行西蜀畱其子孫於京蓋累朝遠慮曦有異志久欲歸蜀而不許侂冑遣歸數年蓋欲使由蜀出兵○開禧二年丙寅以伐金詔吿四方諸路進師
曦首以關外四州獻金求封爲蜀王尋卽稱帝賴李好義楊巨源與安丙密謀曦僭號踰月而誅○是歲元太祖卽位於斡難河之源太祖姓奇渥溫氏諱鐵木眞蒙古部人也其先世爲蒙古部長至太祖之父
曰也速該始併吞諸部落愈强大後追諡曰烈祖神元皇帝初神元征塔塔兒部獲其部長鐵木眞宣懿后月倫適生太祖手握凝血如赤石神元異之因以所獲鐵木眞名之志武功也元年大會諸王羣臣建九
游白旗卽位羣臣共上尊號曰成吉思皇帝時金章宗泰和六年也○丁卯開僖三年時北伐諸軍所向無不潰敗而退金人大發兵連陷蜀漢荊襄兩淮諸郡東南大震亟遣使通謝於金而侂冑弄兵之意猶未
已中外患之遂有誅兇之議皇后楊氏知書史通古今當時侍郞史彌遠建密策而旨從中出者皆后實爲之一日侂冑入朝彌遠使殿帥夏震以兵邀之塗擁出玉津園椎殺之○先是元太祖征西夏拔力吉里
塞而還至是秋再征之○戊辰嘉定元年陳自强竄死蘇師旦處斬周筠決配侂冑函首謝金和議復成錢象祖爲相史彌遠累遷與象祖並相象祖罷彌遠獨相○金章宗璟在位二十年而殂無子立世宗之別
子允濟於璟爲叔○己巳嘉定二年春元太祖入河西屢破西夏兵夏主李安全納女請和○庚午嘉定三年金謀討元築烏沙堡太祖遣將襲殺其衆遂略地而東初太祖貢歲幣于金金主使衞王允濟受貢于
靜州太祖見允濟不爲禮允濟怒歸欲請兵攻之會金主璟殂允濟嗣位有詔至國傳言當拜太祖問金使曰新君爲誰曰衞王也太祖遽南唾曰我謂中原皇帝是天上人做此等亦爲之耶何以拜爲卽策馬去
金使還言允濟益怒欲俟太祖再入貢而害之太祖知之遂與金絶○辛未嘉定四年春元太祖南侵敗金兵襲羣牧監驅其馬而還自是連歲攻取金州郡○癸酉嘉定六年金主衞紹王允濟在位五年無歲不
受兵幾不能支且失將士心爲大將所弑追廢爲東海郡侯立豐王珣璟之兄也是爲宣宗太祖分兵三道並進取燕南山東河北五十餘郡○甲戌嘉定七年元太祖駐蹕燕北金主以岐國公主及童男女五百
馬三千兼金帛以獻乞和雖見許度不能自立於燕五月遷于汴畱丞相完顏福興輔太子守忠居燕太祖遣兵圍之守忠走汴後一年而燕京陷元兵自河東渡河而南距汴二十里而去金人自是地勢益蹙
山東叛之東阻河西阻潼關而已欲窺宋川蜀淮漢以自廣遂敗盟來侵宋以黃榜募忠義人進討京東路忠義李全以歲戊寅率衆來歸全本漣水縣弓手在開禧乙丑閒已嘗應募焚其縣矣○丁丑嘉定十年
元以木華黎爲太師封國王率諸軍南征克大名府定益都淄萊等州○戊寅嘉定十一年元木華黎自西京入河東克太原平陽及忻代澤潞等州是歲伐西夏圍其王城夏王李遵頊走西京○高麗王暾降于
元請歲貢方物○己卯嘉定十二年西域殺元使者太祖親征○庚辰嘉定十三年元木華黎徇地至眞定又徇河北諸郡○壬午嘉定十五年元太子拖雷克西域諸城遂與太祖會秋金主復遣使請和太祖時
在囘鶻國謂之曰我向令汝主授我河朔地令汝主爲河南王彼此罷兵汝主不從今木華黎已盡取之乃始來請耶遂不許○癸未嘉定十六年春三月元太師魯國王木華黎卒○五月元初置達魯花赤監治
郡縣○金章宗珣在位十二年而殂子守緖立是爲哀宗○甲申嘉定十七年元太祖至東印度駐鐵門關有一獸鹿形馬尾綠色而一角能作人言謂侍衞者曰汝主宜早還太祖以問耶律楚材曰此獸名角端
能言四方語好生而惡殺此天降符以吿陛下願承天心宥此數國人命太祖卽日班師○自歲丁丑以後宋與金戰雖迭有勝敗然三邊無歲不被其擾上在位三十年改元者四謙恭仁儉終始如一然慶元嘉
泰開禧凡十三年則侂冑之政嘉定十七年則彌遠之政壽五十七而崩彌遠定策立嗣是爲理宗皇帝 

理宗皇帝初名與莒宗室追封滎王諡文恭希瓐之子太宗十世孫也寧宗子多而不育鞠宗室子名詢立爲太子薨初皇從弟沂靖惠王柄無子嘗以宗室子賜名貴和爲之後及失太子詢遂立貴和爲皇子
賜名竑封濟國公竑慧而輕嘗疾史彌遠專權謂異日不可容彌遠聞而惡之故陰爲之計與莒幼不好弄羣兒聚嬉輒獨登高坐不動長上見者指以語羣兒曰汝曹不效此人恰一大王相似羣兒毎羅拜其下
遂有趙大王之號彌遠物色得之嘗取應得擧矣特旨補官竑旣爲寧宗子遂以與莒爲沂王後賜名貴誠除邵州防禦使寧宗大漸乃白中宮以貴誠爲皇子改名昀宣遺詔卽位進竑濟陽郡王出判寧國府
恭聖仁烈楊后同聽政事定然後撤簾○乙酉寶慶元年時外議籍籍有謀作亂立竑者事不克皆死李全在楚州與制置許國相失殺國亦以問罪爲辭擧兵南向圍楊州幾陷○丙戌寶慶二年元太祖伐西夏
取甘肅等州遂踰沙陀至黃河九渡○丁亥寶慶三年元滅夏以夏主李睍歸○七月元太祖殂于六盤山臨殂謂左右曰金精兵在潼關南據連山北限太河難以遽破莫若假道于宋宋金世讎必能許我則下
兵唐鄧直擣汴京汴急必徵兵潼關然以數萬之衆千里赴援人馬疲弊雖至弗能戰破之必矣言訖而殂在位二十二年壽六十六葬起輦谷至元二年冬追諡曰聖武皇帝廟號太祖太祖深沉有大略用兵如
神故能滅國四十其勛績甚衆史之紀載不備惜哉○太祖旣殂時皇子窩闊台畱霍博之地國事無所屬皇子拖雷監國以俟皇太子至而立之越二年皇太子始立是爲太宗○己丑紹定二年元太宗名窩闊
台太祖第三子母曰光獻皇后弘吉剌氏是歲夏奔喪至忽魯班雪不只之地皇弟拖雷來見大會諸王百官以太祖遺詔卽位始立朝儀皇族尊屬皆就班以拜○元始置倉廩立驛傳命○庚寅紹定三年元遣
兵取京兆七月太宗自將伐金皇弟拖雷姪蒙哥帥師從○辛卯紹定四年春趙范趙葵大敗李全于楊州城下時屬上元張燈全置酒高會于平山堂城中諜知夜遣兵出其不意刦之全走陷于濠爲亂槍所斃
其餘奔走北去○二月元太宗克鳳翔攻洛陽河中諸城下之五月元遣使來假道宋殺之○八月元始立中書省改從官名以耶律楚材爲中書令粘合重山爲左丞相鎭海爲右丞相○十二月元太宗取河中
太弟拖雷發騎六萬分兵自西和州入興元由金房道襄陽至唐鄧與金人鏖戰於陽翟潼藍之戍亦潰西兵畢至合圍於汴○壬辰紹定五年元太宗由白坡渡河次鄭州攻鈞州克之遂取商虢嵩汝等十四州
使速不臺圍金汴京金主遣其弟訛可入質太宗還畱速不臺守河南八月金兵救汴諸軍與戰敗之九月太弟拖雷卒于師金主守緖突圍出走歸德府○元再使王檝來議夾攻伐金京湖制置使史嵩之以聞
朝臣皆以爲可遂復讎之擧獨趙范不喜曰宣和海上之盟厥初甚堅迄以取禍不可不鑑帝不從詔嵩之報使許之嵩之乃遣鄒伸之報謝且議夾攻汴京元人許俟成功以河南地歸宋○癸巳紹定六年金主
奔歸德粮絶乃趨蔡州其將崔立以汴京降元四月元速不臺進至靑城崔立以金太后王氏皇后徒單氏荊王從恪等至軍速不臺遣送北還○元以孔子五十世孫元楷襲封衍聖公整修孔子廟及渾天儀
○宋丞相史彌遠卒鄭淸之爲相史嵩之爲京湖制帥在襄陽南北有夾攻蔡州之約嵩之遣孟珙以兵四萬人先至圍其東南元兵圍其西北○甲午端平元年正月金主守緖傳位於宗室子承麟宋孟珙入蔡
州元師從之守緖自經死函其首送于宋獲承麟殺之金自完顏旻稱帝至是九世一百一十七年而兦○夏四月獻金俘于太廟會淮帥趙范趙葵乘金人之兦爲恢復計朝臣多以爲未可獨鄭淸之力主其說
帝乃命范移司黃州刻日進兵范參議官丘岳曰方興之敵新盟而退氣盛鋒銳寧肯捐所得以與人耶我師若往彼必突至非惟進退失據開釁致兵必自此始且千里長驅以爭空城得之當勤饋餉後必悔之
范不聽史嵩之亦言荊襄方爾饑饉未可興師杜杲復陳出師之害范葵故荊湖制帥趙方之子習於兵銳意攻取募山東忠義皆響應伸之未囘而宋師出矣伸之等幾被覊畱於燕詭辭得與檝俱來檝曰何爲
而敗盟也自是淮漢之閒無寧日矣不數日汴人以城附宋宋師入汴卽趍洛元兵戍洛者無幾姑避去宋師入洛不數日粮絶聞元生兵且大至潰而歸咎嵩之主和不肯運粮致誤事○乙未端平二年春元城
和林作萬安宮遣諸王拔都太子貴由姪蒙哥征西域太子闊端侵蜀漢太子曲出及胡士虎侵宋唐吉征高麗○丙申端平三年元印造交鈔行之六月耶律楚材請於燕京立編脩所於平陽立經籍所編集經
史召儒生梁陟充長官以王萬慶趙著副之秋闊端取宋關外數州十月入成都取秦鞏等四十餘州○時和議旣不復諧蜀遂破陷荊襄淮甸無歲不受攻哨○元以耶律楚材言始定天下賦稅上田毎畝稅三
升中田二升半下田二升水田一畝五升商稅三十分之一五戶出絲一斤以給諸王功臣湯沐之賜鹽毎銀一兩四十斤永爲定額朝臣皆謂太輕耶律楚材曰將來必有以利進者則已爲重矣○丁酉嘉熙元
年詔經筵進講朱熹通鑑綱目○八月元試諸路儒士中選者除本貫議事官得四千三十人元兵略地至黃州宋孟珙敗之○戊戌嘉熙二年先是杜杲卻元人安豐之兵復破察罕八十萬兵於廬州後解儀眞
之圍以功權刑部尙書復進敷文閣學士○呂文德總統兩淮出戰軍馬進淮西招撫使文德安豐人魁梧勇悍微時鬻薪城中趙帥葵道傍見遺屨長尺有咫驚訝訪求得之畱之麾下後以邊功至顯官○元塔
思軍至北峽關宋將汪統制降先是曲出率張柔等攻郢州拔之至是宋孟珙復取襄陽○元領中書行省楊惟中建太極書院于燕京延趙復爲師時濂溪周子之學未至於河朔惟中用師于蜀湖京漢得名士
數十人始知其道之粹乃收集伊洛諸書載送燕京及師還遂建太極書院及周子祠以二程張楊游朱六子配食由是河朔始知道學○庚子嘉熙四年春元太子貴由克西域未下諸部元敕州郡失盜不獲
以官物償之國初多盜下令凡失盜去處令本路民戶代償民苦之多亡命至是罷徵又官民貸囘鶻金銀償之者歲加倍謂之羊羔利往往破家至以妻子爲質終不能償耶律楚材請悉以官物代還凡七萬六
千錠仍令凡假貸歲久惟子本相侔而止著爲令○辛丑淳祐元年宋詔追封周敦頤汝南伯張載郿伯程顥河南伯程頤伊陽伯朱熹徽國公並從祀孔子廟庭黜王安石從祀帝謁孔子遂臨大學○十一月元
太宗出獵殂于鈋鐵𨬟胡蘭年五十六葬起輦谷後追諡曰英文皇帝廟號太宗太宗自寬弘之量仁恕之心量時度物擧無過事華夏殷富庶民樂業行旅不齎粮時稱治平元自太宗殂後皇后乃馬眞氏臨朝
稱制凡五年不立君○甲辰淳祐四年先是鄭淸之罷相喬行簡李宗勉等繼爲政無所決斷上思史嵩之之言自督府入爲相雖欲議和輒爲衆論所沮嵩之丁父彌遠憂聞訃數日乃行詔起復爲相言者目爲
權姦力攻之遂不復相范鍾游侶鄭淸之謝方叔吳潛董槐程元鳳丁大全等相繼爲相毎歲以防秋爲常事○元中書令耶律楚材卒后嘗以儲嗣事問楚材對曰此非外臣所敢知自有太宗遺詔在守而行之
社稷之幸也后嘗以御寶空紙付幸臣奧都剌合蠻令自書塡行之楚材奏曰天下者先帝之天下朝廷自有憲章今欲紊之臣不敢奉詔事遂止復有旨凡奧都剌合蠻所奏准令史不爲之書者斷其手楚材曰
軍國之事先帝悉委老臣令史何與焉事若合理自當奉行如不可行死且不避況斷手乎后以其先朝勛舊曲加敬憚焉楚材天資英邁夐出人表雖案牘滿前酬答不失其宜正色立朝不爲勢屈欲以身徇天
下毎陳國家利病生民休戚辭色懇切太宗嘗曰汝又欲爲百姓哭耶楚材毎言興一利不若除一害生一事不若減一事平居不妄言笑及接士人溫恭之容溢于外莫不感其德焉○元便宜總帥汪世顯卒
世顯善兵能將重儒愛民勤儉自持有古名將之風○丙午淳祐六年元定宗卽位于速蔑禿都定宗名貴由太宗長子也母曰六皇后乃馬眞氏初太宗有旨以皇孫失烈門爲嗣及殂后臨朝稱制者五年乃議
立定宗○戊申淳祐八年元定宗尸位三年而殂壽四十三葬起輦谷追諡簡平皇帝○元自馬眞氏臨朝以來法制不一內外離心定宗旣殂皇后海迷失抱子失烈門垂簾聽政諸王大臣不服共議立太弟蒙
哥後二年是爲憲宗卽位○辛亥淳祐十一年元憲宗名蒙哥太祖第四子拖雷之長子先是諸大臣欲奉屈出之子失烈門久而不決至是兀良哈歹以太祖諸孫惟憲宗謙愼宜立遂大會于闊帖兀阿蘭之地
而卽位焉失烈門不服憲宗因察諸王有異同者並覊縻之取主謀者誅夷之由是始定○余玠大敗元人于興元○元憲宗命太弟忽必烈總治蒙古漢地民戶事開府于金蓮川先是姚樞隱居蘇門以道自任
太弟召之樞至見太弟聰明才不世出虛己受言將大有爲乃盡其平日所學爲書數千言上之首以二帝三王爲學之本爲治之序與治國平天下之太經彙爲八目曰脩身力學尊賢親親畏天愛民好善遠佞
次及時政之弊爲條三十本末兼該細大不遺太弟太奇其才動必見詢○元以史天澤趙璧爲河南經略使○壬子淳祐十二年元定宗后及失烈門母以厭禳事覺並賜死謫失烈門及其黨於沒脫赤之地
○六月元憲宗以中州漢地封同姓太弟於汴京關中自擇其一姚樞曰南京河徙無常土薄水淺瀉鹵生之不若關中厥田上上古名天府陸海太弟遂請關中由是太弟有關中河南之地○癸丑寶祐元年四
川制置使余玠卒以余晦爲四川宣諭使○元太弟忽必烈平大理國○甲寅寶祐二年時余晦宣撫四川以私恨誣奏利路安撫王惟忠潛通北境大理陳大方承旨鍛成之惟忠將斬於市色不變謂大方曰
吾死訴於天旣斬血逆流而上未幾大方入朝恍惚與惟忠還遂卒先是朝廷用彭大雅理蜀甚有威名重築重慶城余玠遷蜀郡平曠之地分治險要如合州治釣魚山之類在蜀二十年民藉以安至余晦貪繆
罔功敗失要地以和州守劉雄飛爲四川制置胡穎毎見淫祠卽毀之人謂之胡打鬼經略廣東廣有僧寺佛像中有巨蛇時出享人祭祀僧託之題疏得數千緡穎至毀佛擊蛇其怪遂息丙辰寶祐四年高麗王
細嵯甫雲南酋長摩合羅嵯及素州諸國朝于兵○元憲宗欲建城市爲都會之所太弟忽必烈言劉康忠精於天文地理之術乃命相宅秉忠以桓州東灤水北之龍岡爲吉乃命秉忠營之名曰開平府三年而
畢功丁巳寶祐五年元囘鶻獻水精盆珍珠傘可直銀三萬餘錠憲宗曰方今百姓疲弊所急者錢耳朕獨有此何用卻之○十月元兀良哈歹伐安南屠其城○戊午寶祐六年二月安南王傳國於長子光昺
遣使以方物獻于元○元討囘囘哈里發平之九月憲宗親帥大軍入蜀攻苦竹隘宋守將楊立張實死之是時元人勢欲順流東下一軍自大理國斡服南來歷邕桂之境以至潭州一軍渡江圍鄂州○罷丁大
全以吳潛爲左相卽軍中拜賈似道爲右相趙葵樞密策應使杜庶兩淮制置夏貴總領舟師呂文德等乘風戰勝潛以向士璧守潭適南來二哥元帥遇宋候騎而死潭圍先解高逵等守鄂似道駐漢陽爲鄂援
○己未開慶元年元憲宗圍合州遣使招諭守將王堅堅殺使者固守拒之○七月元憲宗殂於釣魚山在位九年壽五十二後追諡曰桓肅皇帝憲宗剛明雄毅沈斷寡言不樂宴飮不好侈靡雖后妃亦不過制
太宗末年羣臣擅權政出多門至憲宗凡詔旨必親起草更易數四然後行之御羣臣甚嚴嘗諭曰汝輩若得朕獎諭卽志氣驕逸災禍未有不隨至者汝輩其戒之時太弟進改鄂州宋守將張堅守不下遂死之
○似道自漢陽至鄂督師而太弟忽必烈攻城益急城中死傷者至萬三千人似道大懼密遣宋京詣元營請稱臣納幣太弟不許會合州守王堅遣人走鄂以憲宗訃聞于似道似道再遣宋京往元營太弟亦聞
阿里不哥欲襲尊號郝經曰若彼果稱遺詔便正位號下詔中原行赦江上欲歸得乎願大王以社稷爲念班師議和置輜重率經騎而歸直造天都遣二軍逆大行靈舁收皇帝璽遣使召旭烈阿里不哥諸王
會喪和林差官諸路安輯命王長子眞金鎭守燕都示以形勢則大寶有歸而社稷安矣太弟然之乃許似道和且約歲幣之數遂拔寨而去畱張傑閻旺以偏師候湖南几良哈歹之兵○庚申景定元年元世祖
名忽必烈憲宗同母弟也憲宗旣殂阿藍荅兒渾都海等謀立世祖弟阿里不哥憲宗后聞之遣使馳至鄂請速還春三月至開平諸王大臣同勸進三讓乃卽位○元兀良哈歹會張傑于鄂州帥師北還宋賈似
道命夏貴敗其後軍于新生磯遂匿其議和稱臣納幣之事上表言鄂圍始解江面肅淸宗社危而復安實萬世無疆之休帝以似道有再造功下詔襃美賞𧶘甚厚○元阿里不哥僭號于和林城曲○五月十九
日元建元中統○進中統交鈔○元世祖自將討阿里不哥○元廉希憲大敗西軍于姑臧斬阿監答兒及渾都海○元以梵僧八合思八爲國師○元遣郝經來尋盟且徵前日請和之議賈似道旣還朝使其客
廖營中撰福華編稱頌鄂功朝廷不知其求和也○元世祖旣立廉希憲請遣使以息兵講好命軍北歸俾恩威並著世祖善之而未得其人王文統素忌郝經才德乃遣經行或謂經曰盍以疾辭經曰自南北構
難江淮遺黎弱者被俘略壯者死原野兵連禍結斯亦久矣聖上一視同仁務通兩國之好雖以微軀蹈不測之淵苟能弭兵靖亂活百萬生靈於鋒鏑之下吾學爲有用矣遂行王文統陰諷李璮侵宋以沮撓之
欲假手以害經經踰淮賈似道懼姦謀呈露遂以李璮爲辭拘畱經于眞州之忠勇軍營驛吏防守嚴於獄犴介佐或不能堪經語之曰將命至此死生進退聽其在彼守節不屈盡其在我豈能不忠不義以辱中
州士太夫乎但公等不幸須忍死以待揆之天時人事宋祚殆不遠矣衆感其言皆自振勵帝聞有北使謂宰執曰北朝使來事體當議似道奏和出彼謀豈容一切輕徇倘以交鄰國之道來當令入見賈似道忌
害閫臣兵退行打算費用法欲以此汚之向士璧趙葵史巖之杜庶等皆坐侵盜掩匿罷官徵償而士璧所償尤多竟安置而死復拘其妻妾而徵之猶不能足信州謝枋得以趙葵檄給錢粟募民兵守禦枋得曰
不可以累趙宣撫也自償萬緡餘不能辨乃上書似道有云千金而募徙木將取信於市人二卵而棄干城豈可聞於鄰國遂得免徵餘者○呂文德制置荊湖知鄂州○辛酉景定二年瀘州守劉整叛降于元
先是止遷蹕之議者吳潛盡守城之力者向士璧奏斷橋之功者曹世雄劉整旣而似道妬功譖士璧世雄皆貶死整已懼禍而蜀帥鄭興復以宿憾遣吏至瀘打算軍前錢粮適北軍壓境遂叛去○元命軍中
所俘儒士聽贖爲民七月元初立翰林國史院○立諸路提擧學校官○元諸將敗西軍阿里不哥北遁○元封皇子眞金爲燕王領中書省事○壬戌景定三年呂文德復瀘州○元江淮大都督李璮以京東漣
海來歸詔封璮爲齊郡王復其父全官爵○元宰臣王文統坐與璮通謀伏誅○元史天澤圍李璮于濟南璮復降于元元人誅之○元以董文炳爲山東路經略使○元立十路宣慰司立諸路轉運司○癸亥景
定四年二月元以王德素爲使劉公諒爲副致書來詰其稽畱郝經之故○三月元初建太廟五月初立樞密院以太子燕王眞金守中書令兼判樞密院事以開平府爲上都元以姚樞爲中書左丞樞曰陛下於
基業爲守成於治道爲創始正宜睦親族以固本建儲副以重祚定大臣以當國開經筵以格心修邊備以防虞蓄粮餉以待歉立學校以育才勸農桑以厚生世祖納之○呂文德復瀘州文德號黑灰團劉整獻
言於元曰南人惟恃黑灰團然可以利誘乃遣使獻玉帶於文德求置𣙜場於襄城外文德許之使曰南人無信願築土城以護貨物文德不許使者復至文德請於朝許之開𣙜場於樊城外築土牆於鹿門山
外通互市內築堡文德弟呂文煥知被欺兩申制置爲吏所匿元人又於白鶴城築第二堡文煥再申方達文德大驚曰誤朝廷者我也卽請自赴援會病卒○甲子景定五年七月彗星長十數丈芒角燭天自四
更從東見日高方斂月餘乃不見楊棟因指言蚩尤旗因此遭論去國○八月元以燕京爲中都大與府劉秉忠請定都于燕世祖從之○元改元至元時阿里不哥兵屢敗至是與諸王玉龍荅失罕速帶音里吉
合及其謀臣不魯花脫忽思等來歸詔諸王皆太祖之裔並釋不問其謀臣不魯花伏誅○元立諸路行中書省○冬十月上崩在位四十一年改元者八寶慶紹定則彌遠十年之政端平初元善類滿朝有眞德
秀魏了翁等爲執政侍從人以比慶曆元祐自嘉禧以後至于淳祐則有嵩之數年之政嵩之旣去自淳祐至賓祐正人指邪爲邪邪人指正爲邪互爲消長而狼狽莫如開慶丁大全之政景定改元大全與吳潛
雖人品不同各以竄死似道獨相遂執國政末年寖有君臣相猜之跡未及更變而崩壽六十一上臨御以來終始崇獎周程張氏及朱張呂氏諸儒義理之學故廟號理宗太子立是爲度宗皇帝 

度宗皇帝初名孟𡹘福王與芮之子理宗之猶子也理宗子多而不育鞠孟𡹘於宮中改名孜又改名禥立爲皇子封忠王已而建儲改名壡歲甲子卽位時則蒙古部國號大元紀元至元之初也賈似道專政
進平章軍國重事魏國公立相以自副○臨安府士人葉李蕭規等上書詆似道專權害民誤國似道怒以他事罪竄遠州○詔馬廷鸞畱夢炎兼侍讀李伯玉陳宗禮范東叟兼侍講何基徐幾兼崇政殿說書
○元以王盤爲翰林學士承旨○乙丑咸淳元年元以安童爲右丞相伯顏爲左丞相以劉秉忠爲太保參中書省事○丙寅咸淳二年呂文煥守襄陽元人自開互市以來築城置堡江心起萬人臺撒星橋以遏
南兵之援時出師哨掠襄樊城外兵威漸振○似道建第西湖葛嶺自娛五日一乘湖船入朝不赴堂治事吏抱文書就第呈署他相書紙尾而已內外諸司彈劾薦辟擧削非關白不敢行一時正人端士斥罷殆
盡吏爭納賂以求美職圖爲帥閫監司郡守者貢獻至不可勝計趙溍輩爭獻寶玉貪風大肆兵喪于外匿不以聞民怨于下誅責無稽莫敢言者○元立制國用使司以阿合馬爲使封世子南木合爲北平王
○賜日本國王書○初給官吏俸及職田○元封太子忽哥赤爲雲南王○丁卯咸淳三年元以史天澤爲左丞相忽都答兒耶律鑄降爲平章政事伯顏降右丞廉希憲降左丞○戊辰咸淳四年襄陽受圍文煥
吿急遣高達范交虎赴援道不通二將亦不用命○三學士人上書乞調諸道兵併力救襄不報○弓量推排田畝○葉夢鼎辭位不允徑去○江萬里馬廷鸞爲相○元立御史臺及諸道提刑按察司行新製蒙
古字更號僧八合思馬爲帝師築堡鹿門山立諸路蒙古字學○庚午咸淳六年江萬里請援兵救襄議不合罷去○上一日問似道曰襄陽受圍三年奈何對曰北兵已退陛下得何人之言上曰適有女嬪言之
詰問誣以佗事賜死自是無敢以邊事言者○似道權傾人主諛者動以周公輔成王擬之親王外戚宦官近習皆箝制不敢恣當世望士亦引用登朝爲儀羽而服心不在焉在外監司郡守亦參用廉介非其人
而得進者各有蹊徑最以吝賞誅貨失將帥心劉整降北獻策取東南謂緩取則經營自蜀而下急則由襄淮直進時諸將北降知國虛實者相繼似道方以粉飾太平爲事畧不爲意○元平章政事廉希憲罷
世祖嘗令受帝師戒希憲對曰臣已受孔子戒世祖曰汝孔子亦有戒耶對曰爲臣當忠爲子當孝是也有方士請鍊大丹敕中書給其所需希憲奏曰前世人主多爲方士誑惑堯舜得壽不假靈于大丹也世祖
善之以許衡爲中書左丞時阿合馬專權無上蠧國害民嘗欲以其子典兵柄衡曰國家事權兵民財三者而已父位尙書省典民典財而子又典兵太重世祖曰卿慮阿合馬反耶衡對曰此反道也古者姦邪未
有不由此者世祖以衡語語阿合馬阿合馬由是怨衡○辛未咸淳七年元劉秉忠許衡進所定朝儀○立司農司以張文謙爲司農卿○敎水軍七萬造戰艦五千築環城以逼襄陽○以許衡爲集賢大學士國
子祭酒○十月建國號大元詔曰誕膺景命奄四海以宅尊必有美名紹百王而紀統肇從隆古匪獨我家且唐之爲言蕩也堯以之而著稱虞之爲言樂也舜因之而作號馴致禹興而湯造互名夏大以殷中
世降以還事殊非古雖乘時而有國不以義而制稱爲秦爲漢者蓋從初起之地名曰隋曰唐者又卽始封之爵邑是皆徇百姓見聞之狃習要一時經制之權宜槩以至公得無少貶我太祖聖武皇帝握乾符而
起朔土以神武而膺帝圖四振大聲大恢土宇輿圖之廣歷古所無頃者耆宿詣廷奏章伸請謂旣成於大業宜早定於鴻名在古制以當然於朕心乎何有可建國號曰大元蓋取易經乾元之義玆大治流形於
庶品孰名資始之功予一人底寧爲萬邦尤切體仁之要事從因革道協天人於戲稱義而名固匪爲之溢美孚休惟永尙不負於投艱嘉與敷天共隆大號咨爾有衆體予至懷從太保劉秉忠之議也○壬申咸
淳八年葉夢鼎再相以與似道意不合去○襄陽陷先是理宗初年襄陽以制臣失撫御致王旻作亂而陷謝方叔作相喩李曾伯遣將取之北方亦不苦爭及劉整策行重兵圍襄陽呂文煥守城六年扞禦備至
而似道不肯調援雖粮食未乏衣裝薪芻無所措辨至撒廬舍爲薪緝關楮爲衣援兵不至遂以城降爲元人之用○賈似道累章出督而陰諷朝廷畱之卒不行○元併尙書省封皇子忙哥剌爲安西王○直學
士院文天祥致仕初賈似道稱疾乞致仕以爲要君似道諷張立志劾罷之天祥遂引錢若水例乞致仕時年三十七矣○癸酉咸淳九年平地產白毛如銀線菜臨安尤多元侵樊城守將張漢英及都統制范天
順牛富死之○元國子祭酒許衡乞罷許之衡居家勤儉强於自治公愛兼盡不嚴而整閏門之內若朝廷然夫婦相待如賓凡喪葬一遵古制不用佛老懷孟之閒化之旁舍有僧德公者年百餘歲嘗謂其徒
曰老僧苦行百年亦不能作佛徒爲不孝之人羞見祖宗于地下但願小僧輩還俗以壽汝祖宗之嗣自是不復度弟子蓋化之也○甲戌咸淳十年賈似道丁母憂隨起復○陳宜中僉書樞密院○七月上崩
在位十年改元咸淳壽三十五似道立皇子㬎年四歲是爲孝恭懿聖皇帝 

孝恭懿聖皇帝名㬎皇后全氏出也太皇太后謝氏臨朝稱詔改元德祐○封兄建國公昰爲吉王弟永國公昺爲信王○元太保劉秉忠卒秉忠以天下爲己任知無不言言無不聽其薦人才各稱器使城開平
城燕都皆秉忠相其地至是無疾端坐而卒世祖聞驚悼謂羣臣曰秉忠事朕三十餘年小心愼密其陰陽術數之精唯朕知之元命中書平章史天澤中書左丞相伯顏帥諸軍南侵陛辭世祖諭之曰古之善取
江南者唯曹彬一人汝能不殺是吾曹彬也天澤有疾而還尋卒先是世祖遣毉馳視天澤附奏曰臣大限有終死不足惜第願天兵渡江以殺掠爲戒言訖而卒天澤忠亮有大節出入將相近五十年柱石四朝
師表百辟可謂社稷之臣其視富貴權勢斂迹退避若將浼之者故能善始令終爲開國元臣○元伯顏丞相大會兵于襄樊九月以降人劉整領騎兵出淮泗呂文煥領舟師出襄陽爭先向導水陸並進攻沙市
新城都統邊居誼帥所部三千人力戰死之策應使夏貴力戰元兵出其不意兵敗沿西南岸縱火歸廬州宣撫朱𣚣孫提重兵不戰歸江陵○鄂州降○天目山崩○詔天下勤王○乙亥德祐元年元伯顏畱阿
里海牙以兵四萬守鄂而與阿朮率大軍渡江順流東下時沿江諸將多呂氏部曲望風降附○江州降運使錢眞孫自縊○劉整自愧出淮無功憤死無爲軍城下○似道都督軍馬遷延不出聞兵已下建康
始率諸軍發行在迂道而行數日始達蕪湖將趨安慶府牽制下流之師未至三日安慶帥范文虎乃呂氏婿已降將士無復固志似道許竭轉官資諸軍詬曰要官資做甚己未庚申官資何在似道不能答鳴鑼
一聲退兵于珠金砂十三萬衆一時潰散似道奔入楊州○江西提刑文天祥募兵勤王天祥吉州廬陵人也丙辰魁進士第○殿帥韓震謀刦遷都陳宜中以計誅之○池州破通守趙昂發將死與其妻訣妻曰
卿能爲忠臣妾顧不能爲忠臣妻耶昂發喜具衣冠與俱縊明日伯顏入城見而憐之具衣棺葬焉○建康破趙淮死之○京師戒嚴朝臣接踵宵遁○王爚陳宜中等劾似道不忠不孝之罪宜中本受賈恩至是
亟劾賈以自解○似道赴貶鄭虎臣以父仇監押至漳州卽厠上拉其胸殺之○張世傑以兵入衞元兵在境陳宜中等惟攻擊賈黨略無備禦之策司馬夢求監江陵沙市鎭力戰死徵諸帥入衞夏貴𦚅萬壽黃
萬石等不至○六月庚申朔日蝕晦冥鷄栖于塒咫尺不辨人物自巳至午明始復○畱夢炎相○文天祥將民兵峒丁二萬餘人入衞與夢炎意不相樂以尙書除江浙制置守吳門○州郡連降元兵距臨安百
里獨松關吿急時張世傑軍五萬諸路勤王兵四十餘萬天祥與世傑議兩軍堅守閩廣全城王師血戰萬一得捷猶可爲也世傑大喜議出師宜中以王師務持重降詔沮之遣使乞和○詔天祥等罷兵○潭州
陷時一軍自湖南圍潭州守臣李芾戰守屢捷經八九月城將陷闔門死之○丙子德祐二年正月秀王與睪奉皇兄益王昰皇弟廣王昺等航海○世傑去朝○元兵駐高亭山去都城三十里○宜中夜遁○
文天祥右丞相辭不拜○賈餘慶吳堅相○天祥出使軍前辭氣慷慨議論不屈伯顏畱之○元兵入臨安賈餘慶等奉三宮以降手詔諭諸路內附○伯顏遣宰執先赴大都天祥亦登舟北行至鎭江得閒逸去
○三宮北遷宮室駙馬宮人內侍大學等數千人皆在遣中過眞州守苗再成奪駕幾遂不克○五月宋帝至上都降封瀛國公帝在位二年改元者一曰德祐○益王廣王由海道至溫州蘇劉義陸秀夫來會
陳宜中張世傑海舟亦至福州宣謝太后手詔以二王爲天下都副元帥召諸路忠義五月朔陳宜中陸秀夫張世傑等共立益王昰爲帝卽位于福州是爲端宗皇帝 

端宗皇帝名昰孝恭懿聖皇帝兄也卽位改元景炎遙上帝尊號爲孝恭懿聖皇帝太皇太后爲壽和聖福至仁太皇太后皇太后爲仁安皇太后尊度宗淑妃楊氏爲皇太后同聽政○封廣王昺爲衞王陳宜中
左丞相張世傑少保○文天祥至除右丞相以與宜中世傑異意不肯拜○九月天祥開督南劒州募兵得數千遂復邵武軍冬十月天祥帥師次于汀州興化軍通判張日中等來會時贛寇猖獗血江閩廣之路
日中等聞天祥開督勤王遂各起兵來應天祥遣趙時賞張日中趙孟濴將一軍趨贛以取寧都遣吳浚將一軍取雩都劉洙蕭明哲陳子敬皆自江西起兵來會○鄒㵯與元人戰于寧都敗績武崗敎授羅開禮
起兵復水豐縣亦死天祥爲製服哭焉○十一月元阿剌罕董文炳入建寧府遂侵福州宜中世傑奉帝及衞王楊太后等航海由潮州至廣州趍富陽遷謝女峽○丁丑景炎二年阿剌罕入汀州文天祥奔漳州
謀入衞道阻不通往來江廣閒戰有勝負○吳浚降于元因趍漳說天祥降天祥責以大義誅之○三月文天祥復梅州○四月天祥復興國縣○五月張世傑復潮州○天祥自梅州出江西遂復會昌縣與趙時
賞張日中之兵皆會之○元中書政事廉希憲卒希憲在江陵遠近向化及有疾召還民皆垂涕擁送建祠繪像以嗣之卒世祖歎曰無復有決大事如廉希憲者矣伯顏亦曰廉公宰相中眞宰相男子中眞男子
世以爲名言○六月天祥敗元人于雩都遂次于興國縣秋七月使張日中趙時賞等帥師復吉贛諸縣遂圍贛州○張世傑囘師由潮州圍泉州不克○帝舟遷于潮州之淺灣○元李恆遣兵援贛而自將襲天
祥于興國天祥不意恆猝至乃引兵走卽鄒㵯于永豐㵯兵先潰恆窮追天祥天祥至方石嶺恆及之鞏信拒戰箭被體而死天祥至空阬恆又及之張日中奮力戰元兵少卻恆麾鐵騎橫擊之日中身被十餘創
猶手刃十餘騎而死兵盡潰天祥妻歐陽氏男佛生環生及二女皆見執趙時賞坐肩輿後元人問爲誰時賞曰我姓文衆以爲天祥禽之天祥由是得挺身與其長子道生及杜滸鄒㵯乘騎逸去遂奔循州散兵
頗集乃屯于南巓幕僚客將皆被執時賞至隆興奮罵不屈臨刑劉洙頗自辨時賞叱曰死耳何必然於是將佐幕屬被執者皆死而天祥妻子家屬送于燕二子死于道○廣州陷○十一月元劉深以舟師襲淺
灣張世傑戰不利奉帝舟走秀山陳宜中之占城求兵遂不復還十二月帝再遷于幷隩颶風作帝有疾元劉深復以舟師來襲幷隩執兪如珪帝舟遷于謝女峽○戊寅景炎三年張世傑遣師討雷山不克○
三月文天祥會兵次于麗江浦○元以張弘範爲都元帥李恆副之帥師入閩廣○帝舟遷于䃃州夏四月帝崩于䃃州陸秀夫立衞王爲帝是爲帝昺 

帝昺端宗皇帝弟也名昺卽位改元祥興皇太后楊氏同聽政先是羣臣多欲散去陸秀夫曰度宗皇帝一子尙在將焉置之古人有以一旅一成中興者今百官有司皆具士卒數萬天若未欲絶宋此豈不可爲
國耶乃與衆共立帝年八歲矣適有黃龍見海中遂改祥興而升䃃州爲翔龍縣以陸秀夫爲左丞相兼樞密使時播越海濱庶事疎略毎時節朝會獨秀夫儼然正笏立如治朝或在行中悽然泣下以朝衣拭淚
衣盡濕左右無不悲慟者及拜首相與張世傑共秉政外籌軍旅內調工役凡出其手雖忽遽流離中猶日書大學章句以勸講○六月帝舟遷于新會之厓山○有大星南流墜海中小星千餘隨之聲如雷數刻
乃止○天祥聞帝卽位上表自劾敗于江西之罪乞入朝不許而加少保封信國公會軍中大疫士卒多死天祥子道生復亡家屬俱盡○元以許衡爲集賢大學士兼領太史院事○文天祥屯潮陽鄒㵯劉子俊
皆集師會之遂討盜陳懿劉興于潮興死懿遁道張弘範兵濟潮陽天祥力不支帥其麾下走海豐張弘正追之天祥方飯五坡嶺弘正兵突至衆不及戰皆頓首伏草莽天祥被執吞腦子不死鄒㵯自剄劉子俊
自詭爲天祥冀可免天祥及執天祥至各爭眞僞遂烹子俊而執天祥見弘範左右命之拜天祥不屈弘範釋其縛以客禮見之天祥固請死弘範不許或謂弘範曰敵人之相不可測也不宜近之弘範曰彼忠義
也保無他求族屬被俘者悉還之處舟中以自從○葬端宗于厓山○元阿里海牙自海南還師上都○己卯祥興二年正月元張弘範兵至厓山張世傑力戰禦之弘範無如之何時世傑有甥韓在元師中弘範
三使韓至宋師招世傑世傑不從曰吾知降生且富貴但義不可移耳因歷數古忠臣以答之弘範乃命文天祥爲書招世傑天祥曰吾不能扞父母乃敎人叛父母可乎固命之天祥遂書所過零丁洋詩與之
其末有云人生自古誰無死畱取丹心照汗靑弘範笑而置之弘範復遣人語厓山士民曰汝陳丞相已去文丞相已執汝欲何爲士民亦無叛者弘範又以舟師據海口宋師樵汲道絶兵士茹乾糧十餘日而大
渴乃下掬海水飮之水鹹飮卽嘔泄兵士大困世傑帥蘇劉義方興等旦夕大戰元李恆自廣州以師會攻弘範命恆守厓山北面○二月戊寅朔世傑將陳寶叛降于元己卯都統張達夜襲元師敗還元人進薄
世傑之舟甲申弘範四分其軍自將一軍相去里許令諸將曰宋舟西艤厓山潮至必東遁急攻之勿令得去聞吾樂作乃戰違令者斬先麾北面一軍乘早潮而戰世傑敗之李恆等順潮退師午潮上元師樂作
宋師以爲且懈不設備弘範以舟師犯其前南師繼之宋師南北受敵兵士皆疲不能復戰俄有一舟檣旗仆諸舟之檣旗皆仆世傑知事去乃抽精兵入中軍諸軍大潰元師薄宋中軍會日暮風雨昏霧四塞
咫尺不辨世傑乃與蘇劉義斷維以十六舟奪港而去陸秀夫走帝舟帝舟大且諸舟環結度不得出走乃先驅其妻子入海卽負帝同溺焉帝崩後宮諸臣從死者甚衆越七日屍浮海上者十餘萬人因得帝屍
及詔書之寶已而世傑復還厓山收兵遇楊太后欲奉以求趙氏後而復立之楊太后始聞帝崩摭膺大慟曰我忍死艱關至此者正爲趙氏一塊肉耳今無望矣遂赴海死世傑葬之海濱世傑將趨安南至平章
山下遇颶風大作舟人欲艤岸世傑曰無以爲也焚香仰天呼曰我爲趙氏亦已至矣一君亡復立一君今又亡我未死者庶幾敵兵退別立趙氏以存祀耳今若此豈天意耶若天不欲我復存趙祀則大風覆吾
舟舟遂覆世傑溺焉宋亡○厓山旣破元張弘範等置酒大會謂文天祥曰國亡丞相忠孝盡矣能改心以事宋者事今不失爲宰相也天祥泫然出涕曰國亡不能救爲人臣者死有餘罪況逃其死而貳其心乎
弘範義之遣送于燕京道經吉州痛恨不食八日猶生乃復食十月天祥至燕不屈繫獄勵操愈堅○宋之故臣亦有由嶺海走安南者安南自其國王李乾德卒於紹興子陽煥立陽煥卒子天祚立天祚卒於淳
熙子龍翰立龍翰卒於嘉定子昊旵立世奉宋正朔當龍翰時有閩人陳京入其國得政爲國壻京子承再世執其國柄及昊旵時承奪其國傳子威晃理宗受其貢而封之威晃傳子日照宋亡乃改名日煊奉貢
于元初邵雍與客語及國祚取晉出帝紀示之靖康驗矣至德祐益驗陳摶亦嘗有一汴二杭三閩四廣之說宋果至閩廣而盡自太祖建隆至欽宗靖康一百六十七年自高宗建炎至祥興又一百五十三年
右宋自太祖建隆元年庚申至帝昺祥興己卯凡三百二十年而亡 
