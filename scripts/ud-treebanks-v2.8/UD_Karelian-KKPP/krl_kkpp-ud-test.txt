“Kalevala” kuččuu ativoih. Koko Venäjän eeppisien kulttuurien kilpailufestivali
on ilmotettu Karjalašša. Kilpailufestivali järješšetäh Eeppini forumi 2017 –
Venäjän kanšaneepossat ativoissa ”Kalevalan” luona -projektin rajoissa, mi on
omissettu starinankertojan Irina Fedosovan 190-vuotispäivällä ta folkloristin
Elias Lönnrotin 215-vuotispäivällä. Šen tarkotukšena on Venäjän kanšojen
eeppisen perinnön šäilyttämini, elvyttämini, kehittämini ta popularisointi.
Toimehpivon järještäjät – Venäjän valtijollini Polenovilla nimetty
rahvahanluomistyön talo ta Karjalan kanšallisien kulttuurien keškuš – kučutah
festivalih rahvahan- ta folkloriteatterija, tanšši-, laulu- ta
musiikkikollektiivija šekä yksityisesiintyjie. Omatoimiset artistat Moskovašta,
Murmanskista ta Tulašta, Tverin, Orlovin, Vologdan ta Arhankelin alovehilta,
Sahan (Jakutija), Mari Elin, Udmurtijan ta Komin tašavalloista, Krasnodarin
šeuvulta jo ilmotettih meininkistä tulla Karjalah. – Myö toivomma, jotta meijän
kuččuh vaššatah starinankertojat ta guslinšoittajat, jotta kaččojat šuahah nähä
vanhanaikasien rahvahantapojen rekonstruointie, koroššetah järještäjät.
Kilpailun enšimmäiseššä vaihiešša ošanottajat työnnetäh omie anomukšie ta
videota ohjelman kera KT:n Kanšallisien kulttuurien keškukšen atressilla
(185035, Petroskoi, Leninin katu, 2) tahi šähköpoštilla (Eeppisien kulttuurien
kilpailu-festivali -merkillä) šulakuun 21. päiväh šuaten. Ulkovaihien tulokšet
ilmotetah www.etnocenter.ru -saitilla. Parahat kollektiivit ta esiintyjät otetah
ošua Eeppini forumi 2017 – Venäjän kanšaneepossat ativoissa ”Kalevalan” luona
-projektin loppukonserttiloissa 23.–25. kešäkuuta Petroskoissa ta Aunukšešša.
Lisätietuo: Ledn’ova Tatjana Aleksandrovna, Kanšallisien kulttuurien keškukšen
varajohtaja. Kanšallisien kulttuurien keškukšen rahvahanluomistyön ošašto.
Hilluo keryämäššä. Iltasin myö istuma kiukualla ta miun tuatto Kirilä kerto
meilä, omilla lapšillah, mitä hiän ruato pienenä olleššah. Nyt mielelläni
muistelen niitä tuaton kertomukšija. Eryähänä huomenekšena Iro-muamo läksi
hilloh ta otti pojan kerallah. Kirilällä oli šiih aikah nellä vuotta. Oli kirkaš
huomeneš. Lämpimäšti paisto päivyä, linnut vičerrettih. Muamo noššatti pojan.
Hyö šyötih, pantih evähät pikkaraiseh tuohikesselih, otettih tuohiset ropehet,
muamo šuuremman, a poika kopran kokosen. Pojan tuatto hyreyty nakruh ta virkko:
– Ottakkua puukko varalta, jošpa šitä tarviččou. Poika vaštasi: – Myö emmä mäne
kalalla, kun hilloh šuolla. Muamo kuiteski pani kesselih veičet ta hyö lähettih
matkah. Molommilla jaloissa oli kippuran’okkaset piekšut. Pojan tuatto oli ne
ommellun. Šuo oli puolen virššan piäššä koista. Šinne vei kaitani meččätie.
Harvoin vet šinne oli käyntie, vain hillon aikah. Hyö tultih šuon laitah,
heitettih kesseli tiellä. Muamo šito okšah valkien paikan, jotta rutompah löytyä
tie. Hyö otettih ropehet ta lähettih šuolla. Hilluo šai poimie šuorah šuon
laijašta, ne oli melko šuurie ta mehövie, melkein kaikki keltasie, kypšie.
Šejašša šattu vielä ei täyšin kypšie, rušappoja, niitä poika mielelläh
pureškeli. Hyö kerättih ahkerašti ta ruttoh aštiet oltih täyvet. Hyö tultih šuon
laitah, nouštih tiellä, missä oli kesseli, ta ruvettih šyömäh. Šiitä hyö vähäsen
leväheltih. Šyönnin jälkeh muamo kisko tuohta ta luati vielä kakši rovehta,
ičelläh ta pojalla. Hiän luati niihi pankat koivun vičašta. Šiitä hyö tuaš
lähettih hilluo poimimah. Hyö mäntih loitommakši šuolla, a šielä marjua niin kun
ois valettu. Ropehet terväseh täytyttih. Hyö tuaš vietih ne kesselin luo. Muamo
jo ois ni kotih lähten, ka poika tahto kerätä lisyä, jotta ois mitä kertuo
koissa. Muamo tuaš kisko tuohta ta luati nellä rovehta. Hyö otettih matkahaš ne
ta vähäsen eväštä. Enšimmäiset ropehet täytyttih poikkoseh. Hyö leväheltih
mättähällä ta šyötih evähie. Poika oli kiinnoštun hillon poimentah, hiän otti
viimesen ropehen ta šamašša alko kerätä. Muamo oli jo vaipun, ka kuitenki hiän
nousi pistyh ta mäni pojalla jälkeh. Viimesie ropehie hyö kerättih pitemmälti,
šentäh kun oli jo vaivuttu. Poika täytti ropehen rutompah. Hiän keräsi vielä
muamolla pari koprallista. Vaikka koprah šopi vain kakši hilluo, ka šeki oli
apuo. Šuolta molommat kannettih kakšin ropehellisin hilluo. Tiellä tultuoh hyö
leväheltih ta šyötih loppuset evähät. Poika tuškistu, mitein hyö viijäh hillot
kotih, kun heilä on vain kakšin käsin, a hillorovehta on kahekšan. Muamo
leikkasi koivušta nellä keppie ta kahekšan viččua. Hiän vuoli kepit šiliekši,
molompih päih heitti pienet koukut. Šiitä hyö kuoritettih hienot vičat ta lujah
šivottih ropehet keppijen päih, niin jotta ne ei luiskahettais. Muamo nošti
pienemmät niistä pojan olkapäillä. Keppijen alla hiän pani koivun lehtie, jotta
ne ei painettais olka-päitä. Ropehet roikuttih keppijen päissä. Šiitä muamo
nošti omat ropehet olkapäilläh. Šiitä hyö kačahettih toisihis ta hyrähettih
nakruh. Poika kummekši tätä, šentäh kun hiän enši kerran näki, mitein voit
kantua nellä rovehta kerralla. Ei hyö keritty pitälti aštuo, kun tuatto jo tuli
heitä eččimäh. Tuatto otti kaikki hillot, muamolla kannettavakši jäi vain tyhjä
kesseli. “Kalevalan” uuši istorija. Aikasemmin Oma Mua -leheššä kirjuttima
šeikkailupelilöistä ta šiitä, jotta olis mukava ošallistuo šeikkailupelih
karjalan kielellä. Nyt voimma šanuo, jotta šemmoni šeikkailupeli on, še liittyy
karjalan kieleh ta kulttuurih ta šitä voit pelata karjalan kielellä. Tuiskukuun
27. päivänä Kanšallisien kulttuurien keškukšešša myö pelasima Kalevala-
šeikkailupelie, kumpasen kekši Anna Nesterenko. Pelin vetäjänä oli Kalevala Open
-projektin johtaja Irina Rinkevič. Šeikkailupeli oli pietty yhteistyöššä
Karjalan Rahvahan Liiton kera. Tätä Kalevala-šeikkailupelie pelattih jo
kymmenenteh kertah ta oli hyvin simvolista, jotta peli oli järješšetty juuri
Kalevalan päivän kunnivokši (28. tuiskukuuta). Pelih ošallistu 14 henkie. Kaikin
oltih Kalevalaeepossan hahmojen rooliloissa: kuuši naista ta viisi mieštä šekä
kolme haltijua – piähenki Ukko, ilmanta vejenhaltija Ilmatar ta mečänhaltija
Hiisi. Myö pelasima venäjän kielellä, ka toičči kennih šano pari šanua
karjalakši. Enšin myö valiččima ičellä kortit, mih oli kirjutettu meijän hahmot
ta tehtävät, mitä meijän piti šuorittua. Korttijen lisäkši šaima tarvittavie
vehkehie ta korissukšie, kumpasien avulla meijän piti täyttyä omat tehtävät.
Šiitä Irina šelitti meilä pelin kaikki šiännöt. Mie olin Ainon roolissa, ka miun
ei pitän hukkuo veteh. Miun piti auttua veikkuo Joukahaista ta voittua
Antilahien kilpailušša. Šen lisäkši huonehešša, niin kuin oikiešša
šeikkailupelissä, oli peitetty erilaisie karttoja, mit niise autettih täyttyä
tehtävie. Mie löysin kakši karttua, kumpasien avulla šai luuvva Šampo-melličän.
Enšin oli vaikie heti ryhtyö pelih, šentäh kun ei ollun šelvä, mitein käyttäytyö
ta mitä luatie. Kuni mie hokšasin, miut ”tapettih”, šentäh kun en tahton vaihtua
omie karttoja Louhen kera. Šen jälkeh mie läksin Manalah Viipusen luo. Kaikin
pelattih ta vaiheltih omie vehkehie, a mie issuin ta kačoin pelie. Šiitä miut
pelašti miun ”muamo” ta mie tuaš piäsin pelih. ”Kalevala” on melko melukaš peli,
šentäh kun kaikki yritetäh šopie keškenäh vaihtuas’s’a. Pelissä ”tapettih”
šamoin Ilmarini, šiitä Manalah joutu Väinämöini, Pohjolan neito ta miun ”muamo”.
Konša peli loppu, miula jäi vain kakši nauhua, kumpasien avulla mie piäsin
enšimmäisellä paikalla Antilahien kilpailušša ajattelomatta tätä: Kyllikki mäni
miehol’ah, a Pohjolan neito joutu Manalah. Lemminkäini tuli parahakši
runonlaulajakši. Pelin aikana hiän vaihto vehkehie, ”tappo” toisie hahmoja ta
rikko lupaukšen. Ka kun šanotah: ”Voittajie ei tuomita!” Pelin lopušša
Lemminkäini luki runon ”Kalevalašta” karjalan kielellä. Kalevala-pelin
voittajakši piäsi Viipuni, šentäh kun Manala oli täyši henkie. Näin myö iče
loima Kalevala-eepossan uuvven juonen. Irina Rinkevičin šanojen mukah, peli aina
loppuu eri tavalla ta aina on mukava tiijuštua uuvven juonen. Kalevala open
-projektin tarkotukšena on kiinnoššuttua ihmisie karjalan kieleh ta kulttuurih,
a šeikkailupeli yrittäy kiinnoššuttua ”Kalevalan” tekstih. Miušta še on paraš
keino kiinnoššuttua nuorie ihmisie ta lapšie Kalevala-eepossah. Vet nyt on äijän
erimoisie šeikkailupelijä, Petroskoissaki niitä on monta. Šeikkailupelit ollah
oikein šuosittuja lapšien ta nuorien kešen. Tämän pelin jälkeh lapšilla ilmeštyy
halu lukie ”Kalevalan” ta tiijuštua enemmäh hahmošta, kenen roolissa hyö
pelattih tätä šeikkailupelie. Šeuruava peli järješšetäh 19. kevätkuuta
Kalevalašša. Šen avulla muajilmah tuaš šyntyy ”Kalevalan” uuši istorija. “Meijän
šuvun lauluja…”. Kiestinkin kulttuuritalošša 24. kevätkuuta Kiestinkin
karjalaisien kulttuurišeura järješti kirjallisuš- ta musiikkiohjelman nimeltäh
“Meijän šuvun lauluja”. Ohjelman aikana esitettih katkelmie Kalevalaeepossašta
ta laulettih karjalaisie ta venäläisie lauluja. Pitoh yhyttih Kiestinkin koulun
opaštujat, kumpaset opaššutah karjalan kieltä Tatjana Koval’ovan joholla. Lapšet
valmissettih runoja Kalevala-eepossašta. Äijän hyvyä mieltä toi L’udmila
Sem’onovan soloesityš. Hiän esitti Kokko lenti -hiälaulun. Pruasniekan lopušša
ilmotettih Kalevala lapšien šilmin -luomiskilpailun tulokšet. Lapšien
luomistöijen näyttely oli järješšetty Kiestinkin kyläkirjaštošša, šiinä oli
Kalevala-teemalla omissettuja piiruššukšie ta applikatijo-tehnikašša luajittuja
töitä. Kirjašton lukijat käytih kaččomašša näyttelyö ta kirjutettih omie
mielipitoja lapšien luomistöistä. Näijen mielipitojen pohjalla šiitä valittihki
kilpailun voittajat. Piiruššuškilpailušša parahakši tuli Jekaterina Vlasova (2.
luokka), toisen šijan šai Matvei Nikiforov (2. luokka) ta kolmannella šijalla
piäsi Kira Jelagina (1. luokka). Luomistöijen kešen voittajakši tuli Jegor
Lobačov (2. luokka), toisella šijalla piäsi Danil Terentjev (2. luokka) ta
kolmannella – Maksim Glazkov (4. luokka). Kaikki voittajat šuatih kunnivokirjat
ta makiet lahjat. Piiruššuškilpailuh ošallissuttih šamoin päiväkojin
Päivänkakkararyhmän kašvatit. Kalevalan päivällä omissetut pivot ollah
perintehellisie Kiestinkin karjalaisien šeurašša. Myö aina staraičemma, jotta
lapšet yhyttäis näih pitoloih, jotta hyö tiijettäis oman šeuvun istorijua ta
meilä olis kellä šiirtyä ”meijän šuvun lauluja”. Passipot lapšilla, kumpaset
šuurella kiinnoššukšella ošallissuttih tähä tapahtumah. Šamoin kiitämmä Galina
Šeinua ta L’udmila Vlasovua lapšien luomistyönäyttelyn valmistamisešta. “Muan
tunti” on luonnon puolešta. ”Muan tunti” on jokavuotini kanšainvälini aktijo,
kumpaista järještäy Muajilman luonnonšiätijö ili WWF. Šitä vietetäh kevätkuun
viimesenä šuovattana. Aktijon aikana pitäy tunniksi šammuttua valot ta muut
šähkölaittehet. WWF on yksi šuurimmista kanšainvälisistä järještöistä, kumpani
šuojelou luontuo. Šiätijöh kuuluu noin viisi miljonie ošallistujua ta še toimiu
yli šuašša muašša. Venäjällä niise WWF:n ošallistujie lisäytyy joka vuosi. WWF:n
tehtävänä on planetan luonnollisen ympäristön šäilyttämini, ihmisen ta luonnon
šointu šekä Muan biologisen monipuolisuon šäilyttämini. Muan tunti -aktijon
tarkotukšena ei ole šähkön šiäštö, kun ihmisien huomijon kiinittämini muajilman
luonnon proplemoih, kumpasista šuurena proplemana on meijän planetan ilmašton
muuttumini šekä näyttyä, jotta ihmisien pitäy yhistäytyö tätä proplemua vaštah
ta jotta še on mahollista. WWF järješti enšimmäisen "Muan tunnin" vuotena 2007
Australijašša. Aktijo vietettih šujuvašti – šiih ošallistu yli kakši miljonie
henkie. Ta šeuruavana vuotena aktijoh yhty jo muajilman 35 muata. Venäjällä Muan
tunti -aktijo virallisešti tuli vuotena 2009. Ta vuotena 2013 šiih ošallistu jo
Venäjän yli 70 kaupunkie. Aktijon aikana äšen muajilman kuulusimmissa
nähtävykšissä šammutetah kaikki valot, esimerkiksi, Colosseus Roomašša, Empire
State Building Yhyšvalloissa, Eiffelin torni Pariisissa, Ateenan Akropolis,
Sidnein oopperatalo ta monet muut nähtävykšet šeisotah valotta. Moskovašša
šammutettih valot Moskova-Sitikeškukšešša, Uuvvella Arbatilla, Ostankinin
TV-tornilla, Hristossa Pelaštajan kiriköššä, Moskovan valtijonyliopiston
piärakennukšešša, Bol’šoi-teatterissa ta toisissa paikoissa. Piiterissä
šammutettih valot šilloilla, Petrun ta Puavalin linnašša, Palaččirantakavulla,
Talvipalaččiloissa, Eremitaašissa. Muan tunti 2017 -aktijon piäaihiena oli
ihmisen vaštuullini šuhtautumini luontoh ta piälaušehena “Muuta iččie eikä
planettua”. Tänä vuotena aktijo piettih 25. kevätkuuta klo 20.30–21.30. Še oli
kymmeneš aktijo, kumpaista vietettih kanšainvälisellä tašolla ta tällä kertua še
tuli šuurimmakši istorijašša. Aktijoh liitty muajilman 184 muata ta še on kuutta
kertua enemmän, mitä viime vuotena. Venäjällä Muan tunti -aktijoh yhty 150
kaupunkie ta še on puolitoista kertua enemmän, mitä viime vuotena. Yhteheš täh
aktijoh ošallistu kakši miljardie henkie ympäri muajilmua, yli 175 muata, noin
7000 kaupunkie. Še on vapuaehtoni aktijo – ihmiset iče piätetäh, mimmoset
šähkölaittehet hyö šammutetah, a kaupunkien vallat kannatetah aktijuo ta
šammutetah kaupunkien eri paikkojen valot. Kaupunkiloissa vietetäh erilaisie
flashmobija “Muan tunnin” kunnivokši. Enšimmäisinä, ket otettih vaštah Muan
tunti -aktijo, oltih Samoa-šuaren eläjät ta lopetettih aktijo Cookinšuarien
eläjät. Muan tunti -aktijolla on virallini saitti 60.wwf.ru/, mistä voit
tarkemmin lukie šiitä. Venäjällä enšimmäisinä oltih PetropavlovskKamčatski
-kaupunkin eläjät ta viimesinä – Kaliningradin eläjät. Jokahini ehokaš voit
ošallistuo Muan tunti -aktijoh. Kaikki tarvittavat tiijot voit löytyä
virallisilla nettišivuilla, pitäy vain täyttyä šielä pieni anomuš, jotta šiun
iäni ois lašettu. Lisäkši saitilta löyvät kartan, mih pitäy merkitä iččieh ta
oman paikkakunnan, jotta vois kaččuo ta kuvitella šen avulla, kuin äijän ihmisie
ošallistuu aktijoh. Petroskoissaki on äijän šemmosie ihmisie. Tietyšti, ei
kaikin merkitä iččie karttah, ta voipi šanuo, jotta ošallistujie on vielä
enämpi, mitä myö niämmä kartašta. Anna Mugačeva: “Meijän pitäy enemmän paissa
keškenäh”.Anna Mugačeva on tuttu persona Petroskoin kanšalaisjärještöjen
kešen.Mie nävin Annua monešša tapahtumašša ta kuulin kerran hänen šuušta
šemmosen ajatukšen:“Muuvvalla muajilmašša myö kaikin olemma karjalaiset.Konša
meiltä kyšytäh mistä šie olet, niin kaikin šanotah: “Karjalašta!”Karjalan
tatarit, Karjalan liettualaiset, puolalaiset tahi čikanat ollah Karjalan muan
lapšet, karjalaiset”.Nämä šanat painuttih miun mieleh ta šen jälkeh miula
himotti paissa tarkkah Annan kera hänen ruavošta ta elämän näkömykšistä. Anna,
šie olet Art-teltta (ven. ”Art-šat’or”) -kanšalaisjärještön johtaja.Mitä ruatuo
työ ruatta?.– Järještön tarkotukšena on kannattua Karjalan rahvahien kulttuuri-
ta henkellisen perinnön elävyttämistä ta kehittämistä, ta heijän kanšallisen
omaperäisyön šäilyttämistä šekä auttua nuorien ta lapšien liittymistä Karjalan
rahvahien henkelliseh kulttuurih, urheiluh ta taiteheh.”Art-teltta” ruatau
enämmän Petroskoin alovehella.Tiälä piemmä järještön šuurimpie tapahtumie:
Kaupunki, kumpasešta huaveilen -lapšienpruasiekkua, Petrin ta Fevronijan päivyä,
Hiekkaveššokšien festivalie. Kačoin ”Art-teltan” internettišivuo ta huomasin,
jotta järještön kaikki tapahtumat ta projektit on šuunnattu perehellä ta perehen
lujentamisella. – Pereh ”perehenä” šuau puoleheš vähän valtijon huomijuo.Valtijo
auttau lapšie, invalidija, yksinäisie muamoja.On šamoin olomašša erilaisie
naistai eläkkeläisliittoja.Miehet liitytäh kalaštajien ta mečäštäjien
liittoloih.On olomašša šuurie ohjelmie, mit kannatetah näitä ihmisjoukkoja.Ka
šemmosie valtijollisie ohjelmie tahi projektija, mit kannatettais perehie
kaikkine jäšenineh, on näpin verran.”Art-teltan” Kaupunki, kumpasešta huaveilen
-lapšienpruasiekkua piemmä tänä vuotena 28. oraškuuta.Myö kučumma šinne juštih
perehie – lapšie vanhempineh, ämmöineh ta ukkoineh.Ilman perehtä ei ole mitänä
kulttuurie eikä kieltä, eikä tapoja eikä tulovaisutta.Kaikki meijän partn’orit
(Karjalan eri rahvahien kanšalaisjärještöt) valmissetah šemmosie ohjelmie, mih
voijah liittyö lapšet tai aikuhiset.Arkielämäššä myö vietämmä vähän aikua omien
lapšien kera.Miun mieleštä on ylen tärkie pruasniekan aikana antua perehillä
olla yheššä ta yhistyä perehen jäšenet šamalla ruavolla, olisko še karjalaisen
lipun valmistamini, šul’ččinojen ajelomini tahi kyykän peluamini. Šie olet
šyntyn Petroskoissa, toteutat omie projektija Petroskoin alovehella.Oletko šie
käynyn Karjalan kylissä ta mitä Karjalan kantarahvahien kulttuuri šiula
merkiččöy?.– Milma ei miellytä, konša Petroskoin pruasniekkoih kučutah laulajie
Karjalan ulkopuolelta – Moskovašta, Piiteristä ta äšen ulkomailta.Ihmiset
ikävöijäh omie artistoja ta pruasniekkojen epävirallista tunnelmua.Karjalan
piirilöissä on nerokkahie ihmisie ta mahtavie ryhmie, kumpaset voijah näyttyä
kantarahvahien kulttuurie ta kieltä monipuolisešti ta kirkkahašti, ta esittyä ei
keinotekoista spektaklie, vain tovellista elämyä, mitä kylissä on.Miun mieleštä,
lava aina erottau kaččojie artistoista.Nykyihmiset eletäh ikäh kuin vakumissa,
monet ei tunneta omie nuapurija, käyväh töissä ta kaupoissa eikä huomata toini
toista.Pruasniekat, missä artistat esitetäh lavalla, erotetah ihmisie vielä
enämmän.Mie järješšän šemmosie pruasniekkoja, missä ihmiset voijah ottua toini
toisen kiäštä, kaččuo šilmih, muhie toini toisella ta paissa keškenäh.Ihmini
ymmärtäy, jotta hänen rinnalla on šamanmoisie ihmisie.Kanšankulttuurin
pruasniekoissa kanšan šielu, juuret ta istorija tullah näkyvih.Karjalan kylissä
on totista ta alkuperaistä voimua, mi voit innoššuttua kaupunkilaisie.Mie tahon,
jotta petroskoilaiset tiijettäis paremmin omua kotimuata.Omalla ruavolla tahon
herättyä ihmisissä haluo tuntie kotimuata paremmin ta käyvä šitä kaččomašša.Myö
tiijämmä, jotta meilä kolme šukupolvie petroskoilaisie ei ole käyty Kižin
šuarella.Matka šinne on ylen kallis.Yheššä projektissa meilä oli šemmosie
lahjoja ihmisillä – matat Kižin šuarella.Piiplijašša on šanottu, jotta šuvaiče
läššäolijie kuin omua iččie.Konša šuvaičet iččie, šilloin paremmin maltat toisie
ihmisie.Patriotismi on aivan šamua: konša tiijät ta šuvaičet omua muata ta omua
kulttuurie, šilloin paremmin maltat ta kunnivoičet toisie maita ta toisie
kulttuurija.Kuin mie voisin šuvaija omua kotimuata, još mie šitä en tuntis, još
en tietäis šen kulttuurie ta istorijua?.Anna, kanšalaisjärještön johtajana šie
toimit yhteistyöššä erilaisien kanšallisien järještöjen kera.Otatko šie
huomijoh, min kanšallisuon etuštajan kera šie olet yhteistoiminnašša?Vaikuttauko
kanšallisuš ihmisen luontoh, hänen näkömykših ta teijän šuhtehih?.– Mie olen
yhteistyöššä ukrainalaisien, puolalaisien, azerbaidžanilaisien, armenijalaisien,
moldavijalaisien ta i čikanojen kera.Kyllä, kanšallisuš vaikuttau ihmiseh
luontoh.Yhet luajitah piätökšie heti, toiset mietitäh pitän aikua.Yhet ollah
kiivašluontoset, toiset – rauhalliset.Miun mieleštä, pitäy olla rehellisenä
toisen ihmisen kera.Konša pakajat avomielisešti, niin šiun ehotukšie otetah
vaštah hyvin.Konša ihmini tuntou valehušta, niin tuškin hiän avuau omua šieluo
ta rupieu ruatamah šiun kera.Yhteistyöššä kanšallisien järještöjen kera mie šain
šelvän, jotta meijän pitäy enämmän paissa keškenäh. Meilä kaikilla on šamat
proplemat.Yhteisruavošša myö šuamma paremmat tulokšet.Meijän pitäy ajatella
tulijašta šukupolvešta, niistä, ket tullah tähä ruatoh meijän tilah.Miun poika
kašvau täššä kaupunkissa, niin mie ajattelen, mih ympäristöh ta mih šeurah hiän
joutuu, kun mänöy mamman šiiven alta.Mie tahon tarita omalla pojalla
vaihtoehtoja.Mitein mie voisin šuojella häntä alkoholista tai huumehista?Kyllä,
mie voisin šanuo kovalla iänellä: “Ei šua!”, “Elä kuottele!” “Elä mäne!”, ka
tuškinpa še auttau.Mie vain näytän hänellä muuta miellyttävyä, mitä täššä
elämäššä on ta missä hiän vois kehittyä omie neroja, löytyä yštävie ta
šamanmielisie.Mie ušon, jotta pahan ieštä hiän valiččou tämän.Kieltämällä ta
šalpuamalla et varjele lapšie pahašta, pitäy tarita lapšilla ta nuorilla muita
parempie vaihtoehtoja. 
